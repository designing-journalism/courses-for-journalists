2010-01-02 15:40:00,Ook Italië wil bodyscan invoeren,Ook Italië wil bodyscanners gebruiken op zijn belangrijkste luchthavens. Het land wil de scanners gaan inzetten bij vluchten met een groot risico op een terreuraanslag, om te beginnen op de grootste vliegvelden in Rome en Milaan. Minister van Binnenlandse Zaken Maroni zegt in de Corriere della Sera dat hij de komende week overlegt met de top van de Italiaanse luchtvaart over de inzet van de scanners, die door de kleding van reizigers heen kunnen kijken. Nederland en Nigeria gaan de bodyscans ook inzetten om vliegtuigpassagiers te controleren. Aanleiding is de mislukte aanslag van vorige week boven Detroit. Toen lukte het een terrorist zonder paspoort aan boord te komen en explosieven mee te nemen. Een andere man wist mogelijk ook explosieven aan boord te smokkelen.,Buitenland,https://nos.nl/artikel/126423-ook-italie-wil-bodyscan-invoeren.html