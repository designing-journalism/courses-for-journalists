2010-01-15 16:33:00,Koenders: 1 miljoen extra voor Haïti,Het kabinet trekt een miljoen euro extra uit voor hulp aan de slachtoffers van de aardbeving in Haïti. Dat heeft minister Koenders voor Ontwikkelingssamenwerking bekendgemaakt. Eerder was al twee miljoen toegezegd. De samenwerkende hulporganisaties hadden vanochtend al 1,2 miljoen euro voor noodhulp aan Haïti binnengekregen. Daarvoor is het gironummer 555 opengesteld. De organisaties noemen het een goed begin, maar er is nog veel meer geld nodig. Haïti krijgt ook 730.000 euro die over was na de acties voor de tsunami die Azië trof in 2004. Tv-actie Of er een gezamenlijke tv-actie voor de slachtoffers van de aardbeving komt, is nog niet duidelijk. Dat hangt af van het verloop van de inzameling. Als die goed blijft lopen is een dure tv-uitzending niet nodig, zegt een woordvoerder van de hulporganisaties. De Franse president Sarkozy wil een internationale donorconferentie houden. Andere landen zouden al interesse hebben getoond. Volgens de Verenigde Naties heeft de internationale gemeenschap tot nu toe 186,3 miljoen euro aan financiële hulp toegezegd. ,Buitenland,https://nos.nl/artikel/129253-koenders-1-miljoen-extra-voor-haiti.html