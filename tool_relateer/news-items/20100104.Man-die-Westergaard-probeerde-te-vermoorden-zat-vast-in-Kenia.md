2010-01-04 14:20:00,Man die Westergaard probeerde te vermoorden zat vast in Kenia,De Somaliër die is aangeklaagd voor moord op de Deense cartoonist Kurt Westergaard heeft het afgelopen jaar zeven weken vastgezeten in Kenia. De 28-jarige Deen van Somalische afkomst werd in augustus opgepakt, omdat hij geen paspoort had en verdacht werd van banden met de terroristische organisatie al-Shabab. De arrestatie was een paar dagen voor het bezoek van de Amerikaanse minister van Buitenlandse Zaken Hillary Clinton aan Nairobi. Tijdelijk paspoort Volgens bronnen binnen de Keniaanse veiligheidsdiensten is de Somaliër vrijgelaten wegens gebrek aan bewijs. Hij is met een tijdelijk paspoort op het vliegtuig gezet richting Denemarken. Afgelopen vrijdag brak hij in bij Westergaard, die in de hele wereld beroemd is na de ophef over de zogenoemde Mohammed-cartoons. Op deze tekeningen uit 2005 is de profeet Mohammed onder meer afgebeeld met een bom in zijn tulband. Met een bijl en een mes probeerde de verdachte de 74-jarige cartoonist te vermoorden. Die kon op tijd de speciale knop indrukken die in zijn badkamer is geplaatst, waardoor de politie werd gealarmeerd. De Somaliër is aangeklaagd voor poging tot moord op Westergaard en een politieagent.,Buitenland,https://nos.nl/artikel/126824-man-die-westergaard-probeerde-te-vermoorden-zat-vast-in-kenia.html