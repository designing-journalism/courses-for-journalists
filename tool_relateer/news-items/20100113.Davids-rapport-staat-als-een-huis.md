2010-01-13 07:12:00,Davids: rapport staat als een huis,Premier Balkenende is "wel erg snel" met zijn commentaar op het rapport over Irak. Dat vindt de voorzitter van de onderzoekscommissie, Davids. "Het zijn meer dan 500 pagina's. Daarover in nog geen dag een mening hebben, is een hele prestatie", aldus Davids. De voorzitter ziet in de reactie van de premier geen aanleiding het rapport aan te passen. "Het rapport staat nog steeds als een huis", vindt Davids. Onenigheid Balkenende bestrijdt ondermeer dat er volkenrechtelijk onvoldoende basis was om de inval in Irak te steunen. Volgens Davids zijn er vrijwel geen deskundigen te vinden die er net zo over denken. In Den Haag wordt vandaag bekeken hoe de onenigheid binnen de coalitie kan worden weggenomen. Er is vanochtend overleg tussen premier Balkenende en de vicepremiers Bos en Rouvoet. Gisteren, na de presentatie van het Irak-rapport van de commissie-Davids, kwamen CDA en PvdA lijnrecht tegenover elkaar te staan. De PvdA eist dat premier Balkenende met een nieuwe verklaring komt over de conclusies van Davids.,Politiek,https://nos.nl/artikel/128746-davids-rapport-staat-als-een-huis.html