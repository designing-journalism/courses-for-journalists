2010-01-08 19:26:00,Johan Ferrier opgebaard in Surinaamse ambassade,In de Surinaamse ambassade in Den Haag hebben honderden mensen afscheid genomen van Johan Ferrier, de eerste president van Suriname. Ferrier overleed maandag op 99-jarige leeftijd in zijn woonplaats Oegstgeest. Voor veel Surinamers is hij de vader des vaderlands. Niet alleen omdat hij de eerste president was, hij was één van de weinigen die eenheid wist te brengen in het tot op het bot verdeelde land. De kist werd omgeven door bloemstukken, met prominent een witte krans met een lint met een gouden B. Een laatste eerbetoon van koningin Beatrix. De Surinaamse president Ronald Venetiaan was overgevlogen om de laatste eer aan Ferrier te betuigen. Namens de Nederlandse regering waren minister-president Balkenende en de minister Verhagen, Bos en Koenders aanwezig. Papsie In de hal lag een condoleanceregister waarvoor mensen in de rij stonden. Voor zijn neef Maurice Ferrier was de oud-president "papsie". Hij kent hem als een man die bijhield hoe zijn neefje studeerde en hem een hart onder de riem stak. "Je doelen nastreven vond hij belangrijk", zegt een nichtje van Ferrier. Ze herinnert zich nog hoe ze als klein meisje in het presidentiële paleis speelde. Mooie herinneringen die ze koestert. "We waren trots op hem." Halfstok Vandaag zijn op verschillende locaties in Paramaribo, waaronder het Presidentieel Paleis (waar Ferrier nog zelf gewoond heeft), condoleanceregisters neergelegd. De regering heeft van vrijdag 8 tot en met maandag 11 januari afgekondigd als nationale rouwperiode. Tot dan hangt de vlag in het land halfstok. De kist is inmiddels overgebracht naar Amsterdam, waar morgen van 14.00 tot 16.30 uur een dankdienst wordt gehouden in de Koningskerk. Daar worden ook toespraken gehouden, onder andere door president Venetiaan. De dienst zal morgen live worden uitgezonden op Journaal24. In Suriname wordt zaterdag simultaan met de plechtigheden in de Koningskerk ook een herdenkingsdienst gehouden in de hervormde kerk aan het Kerkplein in Paramaribo, onder het thema: 'Dank voor zijn leven'. Op maandag wordt Ferrier in besloten kring begraven in Oegstgeest. Daar ligt ook zijn vrouw begraven.,Buitenland,https://nos.nl/artikel/127654-johan-ferrier-opgebaard-in-surinaamse-ambassade.html