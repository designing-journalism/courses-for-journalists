2010-01-04 11:36:00,ME nog altijd aanwezig in Culemborgse wijk,In Culemborg zijn de politie en de ME nog steeds in de wijk Terweijde aanwezig om de rust te bewaren. Gisteravond waren er weer rellen in de wijk. Toch wil burgemeester Van Schelven van Culemborg dat de ME er maar kort blijft. "In een woonwijk wil je dat mensen gewoon kunnen wonen, wandelen en spelen. ME zet je alleen in bij crisissituaties." Er is kritiek van bewoners op de inzet van de ME. Molukkers in Culemborg voelen zich in de steek gelaten. Volgens hen was de ME gistermiddag niet meer in de wijk aanwezig en braken er daardoor weer rellen uit. Kat-en-muisspel De burgemeester snapt het gevoel van de Molukse bewoners, maar hij zegt dat er genoeg politie in de wijk was. "Het is een kat-en-muisspel. Als men denkt dat de ME weg is en men ziet de kans schoon dan gebeurt er weer iets." Gisteravond gooiden zo'n veertig Marokkaanse jongeren ruiten in in de Diepenbrockstraat waar veel Molukkers wonen. Ook zouden er autoruiten zijn gesneuveld. Een bewoonster zegt dat ze rustig televisie keek toen ze opeens glas op zich af zag komen. "Ik kon me beschermen door mijn laptop voor me te houden. Hysterisch riep ik mijn zoon, die niet snel bang is, maar toen hij naar buiten wilde gaan deed hij snel de deur weer dicht, want er stond twintig man voor de deur." Onder controle Aan het eind van de avond was de situatie weer redelijk onder controle, zei burgemeester Van Schelven. Volgens de politie zijn er bij de ongeregeldheden twee lichtgewonden gevallen. Vannacht waren er geen incidenten. In Culemborg zijn er al een paar jaar moeilijkheden tussen Marokkaanse en Molukse bewoners. Er zijn verschillende projecten opgezet, zoals de inzet van straatcoaches, het opknappen van huizen en het betrekken van bevolkingsgroepen bij de Nederlandse samenleving, meldt de burgemeester. Maar het heeft de onderlinge spanningen niet kunnen wegnemen. Die kwamen weer tot uitbarsting toen in de nieuwjaarsnacht een auto met Marokkanen inreed op twee Molukkers die in een voortuin stonden. Niet meer praten Burgemeester Van Schelven noemt het gedrag van enkele lieden in de wijk "totaal niet tolereerbaar". Volgens hem heeft het geen zin meer om met deze mensen te praten. De burgemeester heeft een noodbevel afgekondigd, waardoor Terweijde als veiligheidsrisicogebied wordt aangemerkt. Daardoor kunnen eventuele verdachten zonder pardon Culemborg worden uitgezet. Ook pleit de burgemeester voor meer blauw op straat. In december is het korps ruim vijf fte toegezegd en daarmee komt het op hetzelfde niveau als in 2007. De burgemeester wil dat deze extra mensen op straat worden ingezet. Toekomst Verder wil hij dat de daders nu eens worden opgepakt, zodat hij daarna weer met alle partners om de tafel kan gaan om te praten over hoe het verder moet in de toekomst. Tot nu toe was het berechten van daders moeilijk, omdat het verkrijgen van voldoende bewijs zo goed als nooit lukte.,Binnenland,https://nos.nl/artikel/126684-me-nog-altijd-aanwezig-in-culemborgse-wijk.html