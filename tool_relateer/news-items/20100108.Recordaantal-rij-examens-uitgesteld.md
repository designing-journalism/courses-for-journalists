2010-01-08 13:02:00,Recordaantal rij-examens uitgesteld,Het plan van het Centraal Bureau Rijvaardigheidsbewijzen om morgen uitgestelde rij-examens in te halen, gaat niet door vanwege het slechte weer. Morgen wordt veel sneeuw verwacht. De afgelopen weken gingen door sneeuw en gladheid 19.000 rij-examens niet door. Het CBR wilde morgen in Rijswijk mensen laten afrijden van wie het examen was uitgesteld. Elders in het land was het de bedoeling om volgende week zaterdag examens af te nemen, maar de hele inhaaloperatie wordt nu twee tot drie weken uitgesteld, in de hoop dat dan de gladheid is verdwenen. Twentekanaal Rijkswaterstaat laat vandaag een ijsbreker door het Twentekanaal varen. De route tussen Zutphen en Enschede moet bevaarbaar worden gemaakt, en dat geldt ook voor de havens van Almelo en Enschede. De vaargeul van het Twentekanaal is steeds smaller geworden door ijsschotsen die aan elkaar vriezen. Rijkswaterstaat denkt dat één ijsbreker voorlopig genoeg is. Het is deze winter de eerste keer dat er in Oost-Nederland een ijsbreker wordt ingezet. Sinds maandag worden er al ijsbrekers ingezet op het IJsselmeer. Extra personeel Een aantal ziekenhuizen zet komend weekend extra personeel in. Vanaf morgen kan er op veel plaatsen worden geschaatst op natuurijs en dat levert mogelijk gewonden op die in het ziekenhuis behandeld moeten worden. Het Spaarne Ziekenhuis in Hoofddorp ziet de bui al hangen: een enorme drukte op de eerste hulpafdeling. Er wordt de komende drie weekenden extra personeel ingezet.,Binnenland,https://nos.nl/artikel/127667-recordaantal-rij-examens-uitgesteld.html