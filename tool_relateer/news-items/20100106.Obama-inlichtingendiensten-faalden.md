2010-01-06 07:28:00,Obama: inlichtingendiensten faalden,De Amerikaanse veiligheidsdiensten hebben in de aanloop naar de mislukte bomaanslag op Eerste Kerstdag gefaald. Dat heeft president Obama gezegd na een gesprek met zijn veiligheidsexperts. Obama noemde het "een blunder die desastreus had kunnen aflopen" en vermeden had moeten worden. "Dit is niet acceptabel en ik zal het niet tolereren", zei Obama. Volgens de president hadden de inlichtingendiensten voldoende informatie over de verdachte, Umar Farouk Abdulmutallab, maar faalden ze omdat ze niet in staat waren de juiste verbanden te leggen. Verder zei Obama dat de no fly-lijsten van de VS in orde zijn, maar wel moeten worden verbeterd. Hij wil aan het eind van de week een eerste rapport hebben over wat er precies is misgegaan met de inlichtingendiensten en waarom de 23-jarige Nigeriaan aan boord kon komen van de vlucht naar Detroit. Guantánamo Op de persconferentie herhaalde Obama zijn voornemen om de gevangenis bij Guantánamo Bay te sluiten, ondanks dat er een vrijgelaten gevangene bij de aanslag betrokken is. Eerder maakte het Witte Huis wel bekend dat er voorlopig geen overdracht van gevangenen plaatsvindt naar Jemen. Sinds de mislukte aanslag in Detroit heeft de VS al tientallen namen toegevoegd aan de terreurlijsten en de no fly-lijsten. Abdulmutallab stond op een verdachtenlijst, maar niet op de no fly-lijst. Op deze lijst staan volgens de Amerikaanse burgerrechtenorganisatie ACLU inmiddels een miljoen namen vermeld. TSA, die de veiligheid op de Amerikaanse vliegvelden verzorgt, zegt dat er minder namen op de lijst staan.,Buitenland,https://nos.nl/artikel/127119-obama-inlichtingendiensten-faalden.html