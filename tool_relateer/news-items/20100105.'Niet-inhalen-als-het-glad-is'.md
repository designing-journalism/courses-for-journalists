2010-01-05 14:40:00,'Niet inhalen als het glad is',Als het glad is moeten automobilisten niet nog even snel vrachtwagens gaan inhalen, zegt voorzitter Sakkers van Transport en Logistiek Nederland. Hij reageert op de vele ongelukken tijdens de ochtendspits. Een deel daarvan kwam door geschaarde vrachtwagens. "We moeten met zijn allen goed opletten", aldus Sakkers. Volgens hem wil een deel van het wegverkeer elk gaatje benutten, deels uit frustratie dat het lang duurt voordat de eindbestemming is bereikt. Ook vindt hij dat vrachtwagenchauffeurs op hun snelheid moeten letten. Zwartepieten Frans Zuiderhoek van het Korps Landelijke Politiediensten wil niet zwartepieten, maar ook hij vindt dat verschillende automobilisten niet genoeg rekening houden met de weersomstandigheden. De vrachtwagenchauffeurs zelf zijn verdeeld. Sommige zijn het eens met Sakkers dat iedereen langzamer moet gaan rijden en niet inhalen. Maar andere collega's denken juist dat een inhaalverbod negatief werkt. "We kunnen wel met zijn allen achter elkaar aanrijden met tachtig kilometer per uur, maar dan ben je niet meer geconcentreerd en dan ga je een boekje lezen of iets anders en dat maakt het er niet veiliger op", zegt een chauffeur. ,Binnenland,https://nos.nl/artikel/127014-niet-inhalen-als-het-glad-is.html