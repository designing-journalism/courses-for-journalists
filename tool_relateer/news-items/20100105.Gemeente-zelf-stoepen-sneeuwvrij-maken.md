2010-01-05 22:54:00,Gemeente: zelf stoepen sneeuwvrij maken,Eindhoven roept haar burgers op zelf sneeuw te ruimen. De gemeente heeft een tekort aan strooizout vanwege het aanhoudende winterweer en vraagt de burgers mee te helpen om stoepen en straten sneeuwvrij te houden. In de afgelopen drie weken is twee keer zoveel zout gebruikt als in een normale winter. "Veeg versgevallen sneeuw zo snel mogelijk weg voordat het vastgelopen wordt", adviseert de gemeente. "Schep de meeste sneeuw naar een plek waar niemand er last van heeft. Niet in goten of voor rioolputten." Eindhoven zegt op dit moment nog maar genoeg zout te hebben voor een paar strooibeurten in de stad. Hoewel geprobeerd wordt meer zout te krijgen, vreest de gemeente dat er gekozen moet worden op welke routes gestrooid gaat worden. Besteld Ook in andere gemeenten kan het binnenkort erg glad worden. Onder meer de gemeenten Hoogeveen in Drenthe en Albrandswaard, Westvoorne en Capelle aan den IJssel in de regio Rotterdam hebben niet genoeg pekel over. Zo is er in Capelle aan den IJssel eigenlijk nog maar zout aanwezig voor één dag. Volgens wethouder Martin Ponte is het zout wel op tijd besteld, maar wordt het niet geleverd door het bedrijf Eurosalt. Noodscenario Eurosalt, in Moerdijk, het bedrijf dat met zo'n zestig procent marktleider is, zegt dat er een tijdelijk tekort is. De afgelopen tijd is ongeveer 200.000 ton zout afgeleverd en de loodsen zijn nu leeg. Er zijn wel schepen en vrachtwagens met zo'n 11.000 ton zout onderweg, maar de eerste zijn er pas aan het einde van deze week. Door de lange winter is er nu al meer verkocht dan normaal in het hele eerste kwartaal. Bij Eurosalt zitten extra mensen bij de telefoon om alle bestellingen aan te nemen. Volgens het bedrijf is de situatie extreem omdat het winterse weer zo lang duurt. Dat komt eens in de 20 à 30 jaar voor. Zand In Capelle aan den IJssel worden nu noodscenario's bedacht om zo lang mogelijk met de zoutvoorraad te kunnen doen. Zo wordt vanaf vandaag alleen nog op de hoofdwegen gestrooid en wordt het zout vermengd met zand. Dat heeft als nadeel dat het blijft liggen als de winter voorbij is en dan juist voor gladheid zorgt. Bovendien verstopt het de riolen. Ook in de gemeente 's-Hertogenbosch wordt spaarzaam omgegaan met het zout. Op fietspaden wordt daarom niet meer gestrooid, die worden voortaan geborsteld.,Binnenland,https://nos.nl/artikel/126938-gemeente-zelf-stoepen-sneeuwvrij-maken.html