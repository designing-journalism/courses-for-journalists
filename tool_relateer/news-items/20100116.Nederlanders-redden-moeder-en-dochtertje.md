2010-01-16 07:26:00,Nederlanders redden moeder en dochtertje,Een Nederlands reddingsteam heeft in Haïti twee slachtoffers uit de puinhopen van een woning gered. Het zijn een moeder van ongeveer dertig jaar en haar dochtertje van vier. Ze zijn door het team naar een Amerikaans noodhospitaal gebracht. Volgens de reddingswerkers zijn de twee niet ernstig gewond. Het team van 72 Nederlanders blijft zo'n tien dagen in Haïti om onder het puin naar overlevenden van de aardbeving te zoeken. Hotels De hulpverleners kwamen gisteren in Haïti aan. Hun vliegtuig moest eerst uitwijken naar Curaçao omdat het door de drukte niet kon landen op de luchthaven van Port-au-Prince. Met de retourvlucht uit Haïti konden dertien Nederlanders meevliegen die vanuit Haïti naar Curaçao wilden uitwijken. Eerder gisteren werden vier Nederlanders naar het eiland gebracht. Volgens minister Verhagen van Buitenlandse Zaken waren op het moment van de aardbeving waarschijnlijk 65 Nederlanders in Haïti. Met achttien van hen is nog geen contact geweest. Artsen Zonder Grenzen Buitenlandse Zaken vreest voor het leven van zeker negen Nederlanders. Er zijn sterke aanwijzingen dat zij in hotels zaten die volledig zijn ingestort. Vanuit Curaçao is het marineschip Pelikaan op weg naar Haïti. Er zijn hulpgoederen en ongeveer tachtig militairen aan boord. Het ministerie van Defensie verwacht dat het schip maandagochtend aankomt. Hoewel de hulpverlening traag op gang komt, probeert Artsen Zonder Grenzen met man en macht hulpgoederen op het eiland te krijgen, zegt Hans van Dillen, hoofd van de Nederlandse AZG-delegatie. "De chaos die we na de aardbeving aantroffen, blijft onverminderd aanwezig. Duizenden mensen brengen de nacht op straat door." "Het vliegveld dat aanvankelijk gesloten was, is sinds gisteren open. We zijn in staat geweest om vrachten te ontvangen. En onze mensen zijn inmiddels bevoorraad. Op dit moment wordt er nog steeds gevlogen, dus vanuit de hele wereld komen er spullen aan. Het is een drukte van belang", aldus Van Dillen. Arena De samenwerkende hulporganisaties hebben gisteren meer dan één miljoen euro ingezameld. Minister Koenders zei in NOVA dat hij elke ingezamelde euro zal verdubbelen. In de Amsterdam Arena wordt vanmiddag om twee uur een bijeenkomst gehouden. Haïtianen uit Nederland en België kunnen daar verdriet met elkaar delen en praten over de gevolgen van de aardbeving.,Buitenland,https://nos.nl/artikel/129479-nederlanders-redden-moeder-en-dochtertje.html