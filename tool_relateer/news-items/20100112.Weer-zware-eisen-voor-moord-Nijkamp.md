2010-01-12 17:33:00,Weer zware eisen voor moord Nijkamp,Tegen twee 27-jarige verdachten in de moordzaak-Nijkamp is twintig jaar cel geëist. Gisteren werd al achttien jaar geëist tegen de man die in 2007 de zakenman Gert Nijkamp uit Apeldoorn zou hebben doodgeschoten. Dat gebeurde bij de de school van diens zoontje. Omdat de schutter een bekentenis heeft afgelegd vroeg het OM gisteren voor hem een lagere straf. De twee medeverdachten leverden volgens het OM het wapen, kleding en een scooter voor de dader. Ook betaalde een van hen 10.000 euro aan de hoofdverdachte. Bovendien zouden ze ten tijde van de moord in de buurt zijn geweest om instructies te geven. Onschuldig De beide mannen ontkennen schuld. Volgens de advocaat van een van hen wil de hoofdverdachte wraak op de twee nemen door hen erbij te lappen. De advocaat vindt de bewijsvoering van het OM matig, omdat het voornamelijk op de verklaringen van de schutter zou zijn gebaseerd. Wie opdracht voor de moord heeft gegeven is nog niet bekend. Het OM-onderzoek naar de opdrachtgevers van de liquidatie loopt nog.,Binnenland,https://nos.nl/artikel/128666-weer-zware-eisen-voor-moord-nijkamp.html