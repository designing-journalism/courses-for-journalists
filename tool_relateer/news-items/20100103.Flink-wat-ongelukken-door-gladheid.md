2010-01-03 20:16:00,Flink wat ongelukken door gladheid,Op de snelweg A6 tussen Emmeloord en Lelystad is een grote kettingbotsing gebeurd. Een kilometer voor de Ketelbrug botsten 15 auto's op elkaar. De oorzaak van de botsing is waarschijnlijk een combinatie van een plotseling opdoemende mistbank en felle zon. Daardoor zagen automobilisten niet op tijd dat er auto's stilstonden voor de brug. Ravage Bij de kettingbotsing raakten drie mensen lichtgewond. Ze konden ter plekke worden behandeld aan hun verwondingen. Door het ongeluk ontstond er op de A6 richting Lelystad een grote ravage en een lange file. Een rijstrook van de A6 is vier uur lang afgesloten geweest om bergers de gelegenheid te geven de wrakken weg te halen. Overvallen Veel automobilisten zijn dit weekend overvallen door de gladheid. De politie in het noordoosten van het land heeft veel werk aan aanrijdingen. In Friesland zijn er dit weekend tot nu toe 28 ongelukken gebeurd door ijs en sneeuw. In Drenthe waren dat er zeventien en in Overijssel vijftien. Veel auto's gleden van de weg. Er zijn geen slachtoffers gevallen. Er was alleen sprake van blikschade. Meer ongelukken verwacht De ANWB verwacht morgenochtend een kwart meer pechgevallen op de wegen dan op een 'normale' maandagochtend. Gewoonlijk worden op een maandagmorgen 3500 bestuurders geholpen. De verwachting is dat het er morgen zeker 4300 zullen zijn, meldt de ANWB. De stijging van het aantal pechgevallen wordt veroorzaakt door de relatief extreme kou. Het KNMI verwacht in de nacht van zondag op maandag in het hele land temperaturen van min 10 tot min 15 graden.,Binnenland,https://nos.nl/artikel/126596-flink-wat-ongelukken-door-gladheid.html