2010-01-07 18:00:00,Minister akkoord met extra zoutwinning,Minister Van der Hoeven van Economische Zaken geeft toestemming voor extra zoutwinning. Dat schrijft zij aan de Tweede Kamer. Het bedrijf Frisia Zout krijgt een vergunning om 100.000 ton extra uit de grond te halen in Barradeel, in Friesland. Begin volgende week is er hierdoor nieuw strooizout beschikbaar. Bodemdaling Van der Hoeven komt met de maatregel op uitdrukkelijk verzoek van Rijkswaterstaat. Ze spreekt van een uitzonderlijke noodsituatie. Het bedrijf in Friesland had al eerder gevraagd om extra zout te mogen winnen, maar in de zomer zei Van der Hoeven nog dat de economische noodzaak eerst moest worden aangetoond. Ze geeft nu alsnog toestemming in het belang van de nationale verkeersveiligheid. Volgens de minister veroorzaakt de extra winning een bodemdaling van maximaal 5 millimeter en blijft dat binnen de normen.,Politiek,https://nos.nl/artikel/127538-minister-akkoord-met-extra-zoutwinning.html