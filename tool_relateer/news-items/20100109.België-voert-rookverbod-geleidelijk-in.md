2010-01-09 13:17:00,België voert rookverbod geleidelijk in,Het rookverbod in Belgische cafés wordt geleidelijker ingevoerd dan in Nederland. Vanaf 1 januari mag bij de zuiderburen alleen niet meer worden gerookt in horecagelegenheden waar eten geserveerd wordt. In kroegen waar alleen drank geschonken wordt, zijn rokende klanten voorlopig nog wel welkom. Om na te gaan of de nieuwe regels nageleefd worden, zijn deze week honderd controleurs op pad gestuurd. De ambtenaren schrijven de eerste maanden nog geen boetes uit. Informatie De controleurs hebben de taak om eigenaren eerst te informeren over de wetgeving. Vaak is die niet heel duidelijk. Zo mogen in rookcafés nootjes verkocht worden, zolang ze maar verpakt zijn en niet los geserveerd worden. Sancties Horecaeigenaren die bewust de wet aan hun laars lappen, hoeven niet op gratie te rekenen, zegt een woordvoerder van de controlerende overheid. Die krijgen wel een boete. Tegen 1 juli 2014 moeten alle Belgische cafés rookvrij zijn.,Buitenland,https://nos.nl/artikel/127926-belgie-voert-rookverbod-geleidelijk-in.html