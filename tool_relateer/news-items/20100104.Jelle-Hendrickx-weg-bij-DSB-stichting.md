2010-01-04 15:41:00,Jelle Hendrickx weg bij DSB-stichting,Woordvoerder Jelle Hendrickx is opgestapt bij de Stichting Steunfonds Probleemhypotheken, waar hij vorig jaar het gezicht was van de DSB-gedupeerden. Hendrickx vindt dat er momenteel te weinig aandacht is voor de gedupeerden van de failliete bank. Volgens hem doet de stichting er te weinig aan om die aandacht terug te krijgen. Er zitten te weinig mensen die goed kunnen lobbyen en verstand van zaken hebben, zegt hij. Hendrickx wil zijn diensten nu los van de stichting gaan aanbieden aan de gedupeerden. Hij zegt dat hij al veel steunbetuigingen heeft ontvangen. Bij de stichting zijn 2300 mensen aangesloten. Namens gedupeerden sloot Hendrickx in oktober vorig jaar een regeling met het voormalige bestuur van DSB Bank over de manier waarop klachten over de bank konden worden afgewikkeld. Het betrof echter slechts een mondeling akkoord. Toen DSB failliet ging en curatoren het bewind overnamen, erkenden zij de regeling niet. Oproep Stichting Probleemhypotheken is voortgekomen uit de stichting DSB Ramp. DSB Ramp op zijn beurt heeft samengewerkt met de stichting Hypotheekleed, waarvan bedrijvenonderzoeker Pieter Lakeman de voorzitter is. In augustus vorig jaar gingen de stichtingen uit elkaar wegens een verschil van inzicht. Lakeman is degene die in oktober mensen opriep hun geld bij DSB weg te halen. Korte tijd later ging DSB failliet.,Economie,https://nos.nl/artikel/126830-jelle-hendrickx-weg-bij-dsb-stichting.html