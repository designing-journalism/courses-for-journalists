2010-01-04 09:23:00,Incident op vliegveld van Newark,Een terminal van het internationale vliegveld van Newark, bij New York, is urenlang afgesloten geweest uit veiligheidsoverwegingen. Een man was het beveiligde gedeelte van de hal binnengelopen en het was niet duidelijk of hij was gecontroleerd. De Amerikaanse autoriteiten namen geen risico en daarom moesten alle passagiers die al door de controle waren opnieuw door de veiligheidspoortjes. Dat gold ook voor mensen die al in hun vliegtuig zaten. Vertraging Enkele duizenden mensen moesten opnieuw gescreend worden. Zolang dat gaande was mochten er geen vliegtuigen vertrekken. Vluchten van Continental Airlines, dat de hal gebruikt, liepen grote vertraging op. Passagiers klaagden over een gebrek aan informatie op het vliegveld. Ondanks dat de man uiteindelijk niet werd teruggevonden, werd vanochtend vroeg de hal weer vrijgegeven. Volgens de luchthaven is de veiligheid gewaarborgd omdat alle passagiers opnieuw zijn gecheckt.,Buitenland,https://nos.nl/artikel/126699-incident-op-vliegveld-van-newark.html