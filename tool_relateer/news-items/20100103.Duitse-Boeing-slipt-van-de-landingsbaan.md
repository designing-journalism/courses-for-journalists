2010-01-03 13:59:00,Duitse Boeing slipt van de landingsbaan,Een Duitse Boeing 737 is vanmorgen op het vliegveld van Dortmund naast de baan terechtgekomen. De 171 inzittenden van het toestel van Air Berlin kwamen met de schrik vrij. Het toestel was op weg naar de Canarische Eilanden. Sneeuw De piloot brak de start af toen hij zag dat een snelheidsmeter kapot was. Hij remde, maar door de sneeuw gleed het vliegtuig naast de baan. "Het was een combinatie van sneeuw en de snelheid van het vliegtuig die ervoor zorgde dat het toestel van de startbaan gleed", zegt een woordvoerder van Air Berlin. Hij voegde eraan toe dat de piloot juist gehandeld heeft en dat hem niets te verwijten valt. Sluiting Het vliegveld van Dortmund is na het incident meteen gesloten. Er vertrekken en landen geen vluchten meer. Passagiers moeten via andere luchthavens reizen. Andere Duitse vliegvelden hebben ook last van de hevige sneeuwval. Veel vluchten zijn uitgevallen. Schiphol heeft geen last van het winterweer. De vluchten vanuit Amsterdam vertrekken volgens schema.,Buitenland,https://nos.nl/artikel/126566-duitse-boeing-slipt-van-de-landingsbaan.html