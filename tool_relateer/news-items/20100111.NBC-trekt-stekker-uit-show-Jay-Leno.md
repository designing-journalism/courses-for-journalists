2010-01-11 10:45:00,NBC trekt stekker uit show Jay Leno,De Amerikaanse zender NBC trekt de stekker uit een experiment met de talkshow van Jay Leno. In een poging de kijkcijfers op te vijzelen had de zender de populaire presentator een eigen programma gegeven om 22.00 uur, prime time, maar al na een half jaar blijken de kijkcijfers tegen te vallen. NBC heeft Leno aangeboden de show naar een later tijdstip door te schuiven, zodat de Jay Leno Show uitkomt op het tijdstip waarop hij vroeger de Tonight Snow presenteerde. Dat programma begon om 23.30 uur. De Tonight Show, waar Conan O'Brien het stokje overnam van Leno, zou dan pas na middernacht worden uitgezonden. Het is nog niet bekend of Leno met het voorstel instemt. O'Brien kon er nog wel om lachen. In zijn praatje aan het begin van zijn show zei hij te verwachten dat Leno en hij in een kooi zouden worden opgesloten om te vechten. "Wie het overleeft, mag NBC verlaten." Winterspelen NBC worstelt al jaren met slechte kijkcijfers. Het experiment met Leno was een verwoede poging om daar verandering in te brengen. Op 12 februari, als de Winterspelen beginnen, zal Leno voor het laatst te zien zijn om 22.00 uur. Wat er na de Spelen precies in plaats voor de talkshow wordt uitgezonden, is nog niet bekend.,Buitenland,https://nos.nl/artikel/128317-nbc-trekt-stekker-uit-show-jay-leno.html