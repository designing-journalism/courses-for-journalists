2010-01-09 11:06:00,Videobeelden dubbelspion al-Qaida,Er zijn mogelijk videobeelden opgedoken van de Jordaanse dubbelspion die in Afghanistan agenten van de CIA opblies. Bij de zelfmoordaanslag vielen acht doden. Aanvankelijk werd gemeld dat de dader een Afghaanse militair was, later bleek het een Jordaanse geheimagent te zijn die in feite werkte voor al-Qaida. De Pakistaanse en Arabische televisie hebben nu beelden uitgezonden van Hammam Khalil al-Balawi, die volgens hen de dader is. Talibanleider In het fimpje zegt al-Balawi wraak te nemen voor de dood van de Pakistaanse Talibanleider Baitullah Mehsud. Die kwam in augustus vorig jaar om het leven bij een Amerikaanse raketaanval. "Dit is een boodschap aan het volk, aan de Jordaanse inlichtingendienst en de CIA," aldus de dubbelspion in de video. "We zullen nooit het bloeden van onze Emir Baitullah Mehsud vergeten. Binnen en buiten Amerika zullen we hem wreken." Naast al-Balawi is ook een andere man in beeld, vermoedelijk Hakimullah Mehsud, de nieuwe Pakistaanse Talibanleider. Het is nog onduidelijk of de videobeelden betrouwbaar zijn.,Buitenland,https://nos.nl/artikel/127894-videobeelden-dubbelspion-al-qaida.html