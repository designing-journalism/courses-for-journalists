2010-01-15 18:23:00,Moskou sneeuwvrij door smeltpunten,Door correspondent Kysia Hekster "Een overwinning op de sneeuw", zo noemen de Moskouse autoriteiten hun pogingen de winteroverlast te beperken. Zelfs voor Russische begrippen viel er veel sneeuw de afgelopen weken. Vol trots werden de prestaties van de gemeente getoond. De cijfers van de winteracties zijn indrukwekkend. Zo heeft Moskou meer dan 30.000 'dvorniki', mensen die de straten sneeuwvrij proberen te houden. Het zijn vrijwel zonder uitzondering mensen uit Centraal-Aziatische landen: Kazakken, Kirgiezen, Oekbeken. Ze doen het laagbetaalde werk, voor 10 euro per dag, waar de Russen geen zin in hebben. Het levert soms bizarre situaties op, zoals arbeiders die tijdens zware sneeuwval in reflecterende oranje pakken de sneeuw proberen weg te krijgen. Sneeuwsmeltpunten Ook worden zo'n 15.000 vrachtwagens in de strijd tegen de sneeuw geworpen. Ze rijden 24 uur per dag om de sneeuw af te voeren naar sneeuwsmeltpunten. Daar wordt de sneeuw vermalen en komt terecht in rioolwater van 15 graden waardoor het smelt en meegevoerd wordt in het riool. Er zijn bijna 200 van dit soort punten in Moskou. Per dag wordt zo'n 350.000 kubieke meter sneeuw op deze manier afgevoerd. En, het moet gezegd, het systeem werkt over het algemeen goed. De bussen, de trein en de metro blijven gewoon rijden, ook als het sneeuwt. Kom daar maar eens om in Nederland. Maar ook in Moskou gaat het weleens mis. Door "onverwachte" sneeuwval ontstond er vorige maand een file van 1700 kilometer in de stad. En alle 15.000 vrachtwagen en sneeuwruimers stonden er in vast. ,Buitenland,https://nos.nl/artikel/129406-moskou-sneeuwvrij-door-smeltpunten.html