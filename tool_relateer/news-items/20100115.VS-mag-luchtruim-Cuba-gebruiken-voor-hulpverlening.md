2010-01-15 15:55:00,VS mag luchtruim Cuba gebruiken voor hulpverlening,Cuba heeft de Verenigde Staten toestemming gegeven om het Cubaanse luchtruim te gebruiken voor hulpvluchten naar Haïti. Hierdoor wordt de vluchttijd anderhalf uur korter. De vliegtuigen vertrekken vanaf de militaire basis op Guantanamo Bay. Daar worden ook gewonden heengebracht voor behandeling. Dat Cuba toestemming heeft gegeven om via het Cubaanse luchtruim te vliegen is bijzonder, want de twee landen hebben al een halve eeuw een zeer gespannen verhouding. Onder president Obama worden de banden voorzichtig aangehaald. Enorme ravage De hulpverlening aan Haïti verloopt nog altijd chaotisch en traag. Veel buitenlandse hulpverleners die worden ingevlogen zitten vast op het vliegveld van de hoofdstad Port-au-Prince. Ook zijn de rampgebieden moeilijk te bereiken door de enorme ravage. Slachtoffers van de zware aardbeving liggen nu al drie dagen onder het puin. Er kan maar mondjesmaat hulp worden geboden. De frustratie onder de bevolking loopt steeds verder op. Voedselopslagplaatsen van de VN in Port-au-Prince zijn geplunderd. Ook winkels worden leeggehaald.,Buitenland,https://nos.nl/artikel/129269-vs-mag-luchtruim-cuba-gebruiken-voor-hulpverlening.html