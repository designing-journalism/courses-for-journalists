2010-01-14 13:23:00,Doden bij aanslag in Uruzgan,In de Afghaanse provincie Uruzgan zijn bij een aanslag zeker twintig mensen gedood. Dertien mensen raakten gewond. Voor zover bekend zijn alle slachtoffers Afghaanse burgers. De aanslag had plaats in een quala (een Afghaanse woning) naast een markt in Deh Rawod. De gewonden zijn overgebracht naar hulpposten op Camp Hadrian en Kamp Holland. In Uruzgan zijn ongeveer 1400 Nederlandse militairen actief, maar zij waren niet in de buurt toen de aanslag werd gepleegd. Zelfmoordenaar Afghaanse veiligheidsdiensten, ondersteund door militairen van de Task Force Uruzgan, doen onderzoek op de plaats van het incident. Het lijkt erop dat een zelfmoordenaar werd voorbereid op een aanslag, toen de explosieven op zijn lichaam voortijdig detoneerden. In de quala zijn een groot aantal wapens en een hoeveelheid opium aangetroffen. De eigenaar van de quala is gearresteerd.,Buitenland,https://nos.nl/artikel/129053-doden-bij-aanslag-in-uruzgan.html