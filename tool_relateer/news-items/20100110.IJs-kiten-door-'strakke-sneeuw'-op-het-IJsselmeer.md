2010-01-10 20:08:00,IJs-kiten door 'strakke sneeuw' op het IJsselmeer,Door verslaggever Pauline Broekema "Gozer! Strakke sneeuw, man!" De sfeer is een beetje die van de klimhal. Maar deze dagen is het niet de route op de klimwand die strak is, maar de sneeuw. Bruin verbrand staat een van de ijs-kiters aan de rand van de sneeuwvlakte. Ongelooflijk, vindt hij. Gisteren nog bij 35 graden Celsius in Vietnam. En nu hier, Muiderberg. Een ander vindt dat de wind nog iets straffer mag. Terreinwagens De omstandigheden zijn nog beter dan vorig jaar. Toen lag er op het IJsselmeer alleen ijs. Nu wordt het bedekt door een dikke, wollige laag sneeuw. Waar in de zomer het zand is, staan de terreinwagens. Aan het einde van de middag komen er nog surfers bij. "Wat ben je laat, man!" Dappere schaatser Felkleurig zijn de kites. Er wordt gegleden op een board. Een ander gebruikt ski's om over de eindeloze vlakte te glijden. Met alleen hier een daar een tegenligger, stipjes, een dappere schaatser; optornend tegen de wind. Pampus Enthousiast komen ze terug, na een rondje. Binnengehaald als helden vanuit de ijzige kou. Er worden ervaringen uitgewisseld. "Je moet tot het eiland gaan. Hartstikke goed. Daar een vuurtje stoken en weer terug", raadt iemand aan. Ook Pampus kun je bereiken, voortgedreven door je kite. Ultieme vrijheid Nog even en je kunt tot aan Marken komen, voorspellen de mannen. De ultieme vrijheid. Razendsnel over het IJsselmeer. Over ijs dat de schaatser zo graag anders had gezien. Maar dat voor de kiter ideaal is, vanwege die strakke sneeuw.,Binnenland,https://nos.nl/artikel/128252-ijs-kiten-door-strakke-sneeuw-op-het-ijsselmeer.html