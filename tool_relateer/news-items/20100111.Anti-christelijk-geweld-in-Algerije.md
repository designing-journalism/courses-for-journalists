2010-01-11 22:29:00,Anti-christelijk geweld in Algerije,In de Algerijnse stad Tizi Ouzou, ten oosten van de hoofdstad Algiers, hebben extremistische moslims een protestantse kerk geplunderd en in brand gestoken. De aanwezigen konden op tijd wegkomen. Volgens de kerkgangers was er een anti-christelijke betoging aan de gang en deed de politie niets. De politie in Tizi Ouzou bevestigde dat de politie niet had ingegrepen. Reden was dat de kerk niet was gemachtigd als een plaats voor erediensten. De aanvallers zouden volgens de christenen zijn geïnspireerd door het recente geweld tegen christenen in Maleisië en Egypte. In Maleisië is voor de vierde dag op rij een kerk belaagd met een brandbom. De daders zijn moslims die kwaad zijn omdat het hoogste hof heeft bepaald dat christenen over "Allah" mogen spreken. Aanslagen Het is niet de eerste aanslag op een kerk in Algerije. De Protestante Kerk in Algerije heeft al vijf aanklachten in gediend voor brandstichting en plundering. Maar "de autoriteiten willen zich hierin niet mengen omdat ze bang zijn problemen te krijgen met de islamisten", zegt Mustapha Krim, hoofd van de Algerijnse Protestantse Kerkassociatie.,Buitenland,https://nos.nl/artikel/128458-anti-christelijk-geweld-in-algerije.html