2010-01-16 23:03:00,Plan voor verbetering positie popmusici,De aanvragen voor subsidies moeten makkelijker worden en de overheid moet eenvoudiger voorwaarden stellen aan musici die in de popmuziek hun brood willen verdienen. Deze punten staan in het Puntenplan Popbeleid dat is opgesteld door de muzikantenvakbond BV POP en vanmiddag tijdens het Noorderslag Seminar in Groningen is aangeboden aan FNV-voorzitter Agnes Jongerius. Salaris Het plan is opgesteld door de BV POP en collega-vakbond Ntb (de Nederlandse Toonkunstenaarsbond) en geeft aan hoe de positie van popmusici moet worden verbeterd om hen een perspectief op een professionele beroepspraktijk te bieden. "Gemiddeld verdient een popmuzikant 12.000 euro per jaar. Voor 50 euro staat een muzikant 's avonds optreden en is daarvoor vaak uren bezig", vertelt Agnes Jongerius bij de overhandiging. Verder stelde ze voor om een internetlicentie voor consumenten in te stellen om het illegale downloaden tegen te gaan. Positie De inkomenspositie van jonge musici, tekstschrijvers en componisten is de afgelopen jaren verslechterd. Door kopiëren en downloads lopen de geldstromen uit rechten en CD-verkopen sterk terug en de gages voor popmusici dekken vaak nauwelijks de gemaakte kosten. Dit alles in een tijd waarin er door consumenten meer muziek geconsumeerd wordt dan ooit. Tijdens Noorderslag vestigt BV POP de aandacht op deze problematiek. Het Puntenplan Popbeleid somt een aantal acties op die de inkomenspositie van muzikanten, tekstschrijvers en componisten van muziek garanderen. Daarnaast wijst het puntenplan de overheid op haar verantwoordelijkheid in het bieden van adequate regelgeving en handhaving inzake het beleid over muziek. BV POP Jubileum 25 jaar geleden werd de BV POP opgericht om de belangen van musici en componisten te behartigen richting politiek en muziekindustrie. Eén van de successen was de oprichting van de stichtingen Sena en Norma die de geldstromen rondom het naburig recht voor musici en acteurs regelen. Ook zijn er 'standaardcontracten' opgesteld met de industrie, contracten die tot op de dag van vandaag veelvuldig worden gebruikt. Daarnaast maakt BV POP zich sterk voor het behoud van het rijke popmuzieklandschap van Nederland. Een redelijke en billijke vergoeding voor het maken van muziek moet gewaarborgd blijven en in deze slechte economische tijden moet voorkomen worden dat er te veel op cultuur en muziek wordt bezuinigd. ,Binnenland,https://nos.nl/artikel/129648-plan-voor-verbetering-positie-popmusici.html