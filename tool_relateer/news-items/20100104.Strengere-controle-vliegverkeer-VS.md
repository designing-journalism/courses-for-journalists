2010-01-04 07:02:00,Strengere controle vliegverkeer VS,De Verenigde Staten hebben de controles op vluchten uit het buitenland verscherpt. Passagiers die naar de VS vliegen, moeten er rekening mee houden dat ze voor vertrek uitgebreid kunnen worden gecontroleerd op het vliegveld. Reizigers worden gefouilleerd en al hun handbagage wordt handmatig gecontroleerd. Dat gebeurt in de meeste gevallen steekproefsgewijs. Voor vluchten uit veertien landen zijn de scherpe controles voor alle passagiers verplicht. Welke landen dat zijn is niet officieel bekendgemaakt. Aangenomen wordt dat het in ieder geval gaat om Nigeria, Jemen, Iran, Sudan, Syrië, Pakistan, Somalië en Cuba. Kopzorgen De maatregelen volgen op de mislukte aanslag op een vlucht van Amsterdam naar Detroit op Eerste Kerstdag. President Obama zal vandaag terugkomen van zijn kerstvakantie en zal dan onmiddellijk op hoog niveau overleggen over nieuwe maatregelen om aanslagen te voorkomen. De aanslag zorgde voor nog meer kopzorgen voor Obama, omdat de president van plan was 91 Jemenieten die werden vastgehouden op Guantánamo naar huis te sturen. Omdat door de gepoogde aanslag nu vermoed wordt dat ze daar verder zouden kunnen radicaliseren, staan die plannen op losse schroeven.,Buitenland,https://nos.nl/artikel/126698-strengere-controle-vliegverkeer-vs.html