2010-01-04 11:01:00,Sneeuw en kou treffen Aziatische landen,Verschillende Aziatische landen hebben veel last van het winterse weer. Het openbare leven in Peking is stil komen te liggen door hevige sneeuwval. Afgelopen weekend is zo'n dertig centimeter sneeuw gevallen in de Chinese hoofdstad, Dat is in bijna zestig jaar niet meer voorgekomen. Duizenden scholen in de regio zijn gesloten, snelwegen zijn onbegaanbaar en het internationale vliegveld van Peking is dicht. Daardoor zijn tienduizenden reizigers gestrand. Ook in Noord- en Zuid-Korea is veel sneeuw gevallen, en dat heeft geleid tot veel overlast in de ochtendspits. Ook zijn veel vluchten van de luchthaven bij Seoul geannuleerd. In het noorden van India zijn, zoals elk jaar, tientallen mensen om het leven gekomen door de kou. De slachtoffers zijn hoofdzakelijk ouderen en daklozen.,Buitenland,https://nos.nl/artikel/126769-sneeuw-en-kou-treffen-aziatische-landen.html