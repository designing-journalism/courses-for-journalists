2010-01-07 14:52:00,Hiv-drager na jaren legaal naar VS,Voor het eerst in lange tijd is iemand met hiv legaal onderweg naar de Verenigde Staten, vanaf Schiphol. Dragers van het hiv-virus mochten ruim 22 jaar het land niet in. Het verbod werd aan het einde van de jaren tachtig door president Reagan ingesteld. De VS beschouwde het virus als een gevaar voor de volksgezondheid. New York De reisbeperkingen werden maandag ongedaan gemaakt. Het opheffen van het verbod was een idee van de vorige president Bush. Het Aids Fonds riep in een prijsvraag mensen met hiv op om uiting te geven aan hun blijdschap over de opheffing. Clemens Ruland schreef een gedicht waarmee hij een reis naar New York won. Liegen "Er zijn de afgelopen jaren heel wat mensen met hiv liegend de grens overgegaan", zegt Ruland. Hij zelf is ook een keer de VS binnengekomen door te verzwijgen dat hij hiv-drager is. Dat was trouwens niet de eerste keer dat hij in het land kwam. Eerder was hij in New York, de stad waar hij "in een liefdesrelatie" zijn hiv-besmetting opliep. "Het is spannend hoe we worden ontvangen", zegt Ruland, die in het gezelschap is van zijn vriend. "We zijn benieuwd wat dit bij de media teweeg brengt." Het stel blijft een week in New York.,Binnenland,https://nos.nl/artikel/127489-hiv-drager-na-jaren-legaal-naar-vs.html