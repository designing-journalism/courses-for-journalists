2010-01-01 13:14:00,Grote verkeersstromen verwacht bij Winterspelen,Door redacteur Tineke Hoekstra "Ik ben de meest gehate man in Vancouver", zegt Jerry Dobovolny meteen als we hem de hand schudden op zijn kantoor. Hij is voor de gemeente Vancouver verantwoordelijk voor het verkeersplan tijdens de 2010 Olympische Spelen in Vancouver. Hij gaat over parkeerkaarten, sluit tijdens de Spelen wegen en bruggen af zodat wandelaars en fietsers vrij spel hebben en roept bewoners van de stad op om de auto te laten staan. Goed vervoer voor meer dan een kwart miljoen bezoekers is volgens Jerry de sleutel voor het succes van de Spelen. Het plan moet de verwachte toename van het verkeer van en naar het centrum van Vancouver met dertig procent terugdringen. En dat is een enorme uitdaging, vertelt hij in de verkeerscontrolekamer, waar ze met de hand de stoplichten in de stad kunnen bedienen om opstoppingen te voorkomen. Normaal moeten er iedere dag 150.000 mensen naar hun werk in het centrum. Thuiswerken De sportterreinen liggen ver uit elkaar en dat zorgt voor veel extra verkeer. In Whistler, bijna twee uur rijden van Vancouver, worden dagelijks 58.000 bezoekers verwacht. De andere sportcomplexen trekken dagelijks ook nog eens 135.000 mensen. Daarbij komen dan nog eens de 60.000 feestvierders die iedere dag in de stad verwacht worden. En dan zijn de 10.000 geaccrediteerde journalisten en de 5500 atleten, trainers en begeleiders nog niet eens meegeteld. Het advies voor de bewoners van Vancouver die moeten werken is: als je thuis kan werken graag en anders voor zeven uur beginnen en voor twee uur weer naar huis. Openbaar vervoer Vanoc, de Olympische organisatie, heeft 650 bedrijven gevraagd om het vervoer van werknemers terug te dringen, maar daarop is nog niet veel respons gekomen. Het is business as usual voor veel bedrijven. Andere ondernemingen werken nog aan een plan. Maar zou het niet prachtig zijn als na de Spelen automobilisten nog steeds gebruik maken van het openbaar vervoer, vraagt een woordvoerder van Vanoc zich af. Er is een trein gekomen, de Canada Line. Die rijdt vanaf het vliegveld naar Downtown Vancouver en Richmond, waar het schaatsen op het programma staat. Ook worden er extra bussen ingezet en komen er meer skytrains. En er zijn meer fiets- en wandelpaden aangelegd. Tot slot raadt Dobovolny iedereen die toch in de stad moet zijn aan om de website www.travelsmart2010.ca goed te volgen voor de dagelijkse updates. ,Buitenland,https://nos.nl/artikel/126287-grote-verkeersstromen-verwacht-bij-winterspelen.html