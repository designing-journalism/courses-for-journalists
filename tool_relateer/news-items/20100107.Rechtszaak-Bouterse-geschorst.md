2010-01-07 22:29:00,Rechtszaak Bouterse geschorst,Door correspondent Hennah Draaibaar in Paramaribo De rechtszaak tegen Desi Bouterse is tijdelijk geschorst door de krijgsraad. Bouterse staat als hoofdverdachte terecht voor de moorden in Fort Zeelandia, in december 1982. De auditeur-militair heeft tijdens de 27ste zitting aangegeven graag een getuige te willen horen die nog niet eerder gehoord was. De krijgsraad heeft dit verzoek gehonoreerd. Omdat twee rechters niet tegelijk bezig kunnen zijn met een en dezelfde rechtszaak heeft de president van de krijgsraad de zaak tegen Bouterse tijdelijk geschorst. Hierdoor kan de rechter-commissaris aan de slag met het verhoor van de nu nog onbekende getuige. De krijgsraad in Suriname behandelt alle 25 verdachten als afzonderlijke rechtszaken. Daardoor kan het proces tegen de andere verdachten gewoon doorgaan. Bouterse afwezig Bouterse is in het buitenland en kon daarom niet bij de zitting van het acht december-strafproces aanwezig zijn. Dat zei advocaat Irvin Kanhai op de vraag van de president van de Krijgsraad waarom zijn clieÌˆnt er ook bij de 27ste zitting van het acht decemberproces niet bij is. Bouterse staat al jaren op de Internationale opsporingslijst van Interpol en wordt zodra hij in een ander land gesignaleerd wordt, opgepakt. Behalve Bouterse waren ook vier Nederlandse getuigen wegens verschillende omstandigheden niet op de zitting. Volgens de auditeur-militair Roy Elgin, is het de krijgsraad vanwege de feestdagen niet gelukt om alles in orde te maken voor de getuigen die deze kant op zouden komen. Moordaanslag Een van de vier is Andre Haakmat. Hij heeft aangegeven het niet op prijs te stellen dat er contact met hem wordt opgenomen omtrent deze zaak. Het zal voor de vervolging dan ook moeilijk zijn om deze getuige middels een rechtshulpverzoek hier te krijgen. Haakmat was na de coup onder leiding van Bouterse in 1980, vice-premier, minister van Justitie, Leger en Politie en Buitenlandse Zaken in het kabinet van premier Chin A Sen. Haakmat, die ook adviseur was van de militairen, vluchtte in de nacht van 7 op 8 november 1982 naar Nederland nadat er een moordaanslag op hem gepleegd was. Een maand later vonden in Suriname de Decembermoorden plaats, waarbij enkele vrienden van hem omkwamen, zoals Cyrill Daal en Eddy Hoost. Een andere getuige, Chotkan, heeft wel gezegd dat hij gehoord wil worden, maar dat hij er emotioneel nog niet klaar voor is. De andere twee getuigen, Hoost en Ho Kan Joe, hebben aangegeven wel te zullen verschijnen. Zij zullen gedagvaard worden voor 15 februari 2010.,Buitenland,https://nos.nl/artikel/127602-rechtszaak-bouterse-geschorst.html