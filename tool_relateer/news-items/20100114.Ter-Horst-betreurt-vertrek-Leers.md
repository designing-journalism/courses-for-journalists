2010-01-14 13:30:00,Ter Horst betreurt vertrek Leers,Minister Ter Horst betreurt het vertrek van burgemeester Leers van Maastricht. Gisteravond stapte Leers op, nadat gebleken was dat hij geen steun meer heeft van de gemeenteraad. Hij kwam onder vuur te liggen vanwege zijn vakantievilla in Bulgarije, die hij in 2006 kocht. Toen het project financieel dreigde te mislukken, probeerde Leers zijn investering terug te krijgen en daarbij wekte hij de schijn van belangenverstrengeling. Ter Horst heeft Leers laten weten het zeer te betreuren dat de vertrouwensrelatie met de raad te broos was om door te gaan. Ze had hem anders gegund, voegde ze eraan toe. Ter Horst praat vandaag met de Limburgse gouverneur over de situatie. Emotioneel Leers liet het gisteravond niet op een stemming aankomen, toen in de gemeenteraad duidelijk werd dat een meerderheid voor een motie tegen hem zou stemmen. "De eer geef ik aan Maastricht, de stad waar ik me acht jaar voor heb in gezet", zei hij na beraad met de fractievoorzitters. In de emotionele verklaring noemde hij Maastricht het mooiste dat hem was overkomen. "Dit is een zwarte dag, maar als wij tot de conclusie komen dat de situatie onwerkbaar is, draaien we niet om de hete brij heen", zei de PvdA. De motie werd door deze coalitiepartij ingediend en kreeg steun van GroenLinks, VVD en SP. Het CDA, de partij van Leers, steunde de ex-burgemeester wel. Misbruikt De positie van Leers was sinds het begin van de raadsvergadering onzeker. "De situatie is onwerkbaar voor burgemeester, raad, college, organisatie en burgers", zei fractievoorzitter Manon Fokke van de PvdA. "Het gezag waarmee de functie uitgeoefend kan worden, is er niet meer". Leers moest verantwoording afleggen over zijn vakantievilla in Bulgarije. Hij kocht het huis in 2006. Toen het project financieel dreigde te mislukken, probeerde hij zijn investering terug te krijgen. Leers zou zijn positie als burgemeester daarbij hebben misbruikt. Onderzoek wees uit dat Leers onverstandig en onhandig handelde, maar dat hij niets onwettigs deed. Niet aftreden In het begin van het debat vroeg Leers "compassie" van de raad. "Ik vind niet dat ik moet aftreden. Ik vind niet dat u het vertrouwen in mij moet opzeggen", concludeerde hij. Leers wees op de ingewikkelde onderwerpen die naar zijn mening bij hem wel in goede handen waren. "EeÃÅn slechte wedstrijd kan dat toch niet bederven?" Leers bood de inwoners van Maastricht zijn excuses aan voor de fouten die hij wel heeft gemaakt. "Achteraf waren sommige beslissingen inderdaad onverstandig en onhandig.",Politiek,https://nos.nl/artikel/128918-ter-horst-betreurt-vertrek-leers.html