2010-01-06 13:30:00,School geen schuld in pooierboyzaak,Een scholengemeenschap in Zwolle hoeft geen smartegeld te betalen aan oud-leerlinge Maria Mosterd. Zij viel in handen van een bende pooierboys die bij de school actief was. Het meisje klaagde de school aan bij de rechtbank in Zwolle. Ze vindt dat de school haar beter had moeten beschermen. Ook vindt ze dat de school haar moeder beter had moeten inlichten over herhaaldelijk spijbelen. Ze eiste onder meer 50.000 euro smartegeld. Volgens de rechter heeft de school niet verkeerd gehandeld. De zorg voor een minderjarig kind ligt in hoofdzaak bij de ouders en niet bij de school, vindt de rechter. Moeder De Landelijke Klachtencommissie verklaarde in 2006 de klacht van de moeder tegen de school wel gegrond. Bij de rechter kwam de school met allerlei bewijsstukken over de ongeoorloofde afwezigheid van het meisje. Zo bleek dat haar schoolverzuim in de eerste twee jaar meeviel. De rechter liet in de uitspraak zwaar meewegen dat de school in het derde jaar, toen het meisje wel veel afwezig was, geregeld contact heeft gezocht met de moeder. Omdat zij erg moeilijk bereikbaar was, lichtte de school de leerplichtambtenaar in.,Binnenland,https://nos.nl/artikel/127208-school-geen-schuld-in-pooierboyzaak.html