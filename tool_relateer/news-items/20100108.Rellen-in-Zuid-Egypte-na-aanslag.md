2010-01-08 15:25:00,Rellen in Zuid-Egypte na aanslag,In Nag Hamadi in Zuid-Egypte zijn na de aanslag van gisteren op christenen honderden orthodoxe christenen van de koptische kerk slaags geraakt met de politie. Gisteren kwamen zes kopten om en raakten er negen gewond toen ze de kerk verlieten. Ze werden door moslims vanuit een rijdende auto beschoten. Drie verdachten van de beschieting hebben zichzelf aangegeven bij de politie nadat zij door veiligheidstroepen waren omsingeld. De drie hebben al een strafblad. De kopten verwijten de overheid niets te doen tegen het geweld tussen moslims en de christelijke minderheid, die zich gediscrimineerd voelt. De rellen braken uit bij het mortuarium waar de slachtoffers lagen. De betogers gooiden stenen naar de massaal aanwezige politie en die reageerde met traangas. Inmiddels is de rust weer teruggekeerd.,Buitenland,https://nos.nl/artikel/127589-rellen-in-zuid-egypte-na-aanslag.html