2010-01-02 17:46:00,Handtekeningenactie tegen Icesave-regeling,De IJslanders blijven protesteren tegen de Icesave-regeling. President Grimsson heeft 40.000 handtekeningen, van de 320.000 inwoners van het land, in ontvangst genomen van tegenstanders van de omstreden Icesave-regeling. De regeling werd afgelopen woensdag nipt aangenomen door het parlement en moet nog worden ondertekend door de president. De wet regelt dat IJsland 1,3 miljard euro terugbetaalt aan Nederland en 2,5 miljard aan Groot-Brittannië. Dat bedrag schoten de landen voor aan gedupeerde spaarders van de omgevallen Icesave-bank. Veel IJslanders zijn boos dat zij als belastingbetalers moeten opdraaien voor de schulden van de spaarbank die onder officieel toezicht stond. Tot nu toe heeft de president de regeling nog altijd niet ondertekend. Doet hij het uiteindelijk niet, dan volgt er een referendum en komt de hele regeling weer op losse schroeven te staan. Het is in de 65-jarige geschiedenis van IJsland slechts één keer voorgekomen dat een president een wet niet heeft ondertekend. Toen trok de regering het wetsvoorstel in.,Economie,https://nos.nl/artikel/126480-handtekeningenactie-tegen-icesave-regeling.html