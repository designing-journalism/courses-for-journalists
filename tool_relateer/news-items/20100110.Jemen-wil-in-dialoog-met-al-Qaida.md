2010-01-10 15:59:00,Jemen wil in dialoog met al-Qaida,De president van Jemen is bereid om met strijders van al-Qaida te praten als zij afzien van geweld. Hij hoopt dat daarmee een eind komt aan de aanslagen van de terreurorganisatie. "Een dialoog is de beste manier, zelfs met al-Qaida. We zijn klaar om een overeenkomst te sluiten met iedereen die geweld en terrorisme verwerpt", zei president Saleh zaterdagavond in een interview met Abu Dhabi TV. Kritisch De Verenigde Staten zijn kritisch over onderhandelingen met al-Qaida. In het verleden pakten strijders de wapens weer op terwijl ze hadden beloofd om het geweld te staken. Jemen krijgt voor de strijd tegen al-Qaida materieel en geld van de VS. Het land stuurt geen grondtroepen naar Jemen. De man die de mislukte aanslag op een vliegtuig boven Detroit pleegde, zou in Jemen zijn opgeleid bij al-Qaida.,Buitenland,https://nos.nl/artikel/128173-jemen-wil-in-dialoog-met-al-qaida.html