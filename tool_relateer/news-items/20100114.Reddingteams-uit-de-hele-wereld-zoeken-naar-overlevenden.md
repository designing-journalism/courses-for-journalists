2010-01-14 23:29:00,Reddingteams uit de hele wereld zoeken naar overlevenden,Al 7000 mensen die de aardbeving niet hebben overleefd, zijn in massagraven gelegd. Dat heeft de president van Haïti, Rene Preval bekend gemaakt. Nog eens honderden doden liggen in een mortuarium waar familie en vrienden zoeken naar bekenden. Anderen zijn nog niet gevonden of zijn onbereikbaar onder de brokstukken. Inmiddels hangt er volgens ooggetuigen een lijkenlucht in straten van Port-au-Prince. In Haïti is het overdag ruim 27 graden. Plunderingen "Het is 's nachts gevaarlijk. Vannacht werd overal geplunderd en sommige supermarkten werden leeggeroofd", zei een woordvoerder van hulporganisatie Oxfam. Soms worden schoten gehoord, maar het is niet bekend of die tegen mensen zijn gericht. De internationale gemeenschap doet er alles aan om het door een aardbeving getroffen Haïti van de hulp te voorzien die het nodig heeft. Tot die tijd wordt in de chaos op Haïti alles op alles gezet om de nood waar mogelijk te lenigen. Pick-up trucks worden ingezet als ambulances, deuren worden stretchers. "Er is geen water. Er is niets. Mensen hebben dorst en gaan dood", zegt Jimitre Coquillon, een doktersassistent die zijn werk moet doen op een parkeerplaats van een hotel. "Dit is veel erger dan een orkaan." Een net aangekomen reddingsteam had al direct succes. Het haalde VN-medewerker Tarmo Joveer levend uit het ingestorte VN-hoofdkwartier, waar nog steeds honderd mensen vast zitten. Waarschijnlijk wachten nog duizenden mensen onder het puin van ingestorte huizen op hulp. Obama "Nog veel meer hulp is onderweg". Dat is de belofte die de Amerikaanse president Obama maakt aan Haïti vanuit het Witte Huis. Hij heeft zijn topmensen de opdracht gegeven de ramp in Haïti bovenaan hun prioriteitenlijst te zetten. Hij stak de Haïtianen een hart onder de riem door te zeggen: "Jullie zullen niet in de steek worden gelaten." Naar schatting drie miljoen mensen zijn getroffen, inclusief 45.000 Amerikanen, zegt Amerika's minister van Buitenlandse Zaken, Hillary Clinton. Zij belooft dat Amerika "alles zal doen om te helpen dit land weer op te bouwen". Internationale hulp Wereldwijd zijn mensen in de weer om geld voor Haïti te verzamelen. De Ierse telefoonmaatschappij Digicel stelt bijna 3,5 miljoen euro ter beschikking en zal helpen bij het herstellen van de telefoonlijnen. De Italiaanse Bischoppenconferentie heeft twee miljoen euro gedoneerd voor de slachtoffers, de honkballers van de New York Yankees doneren bijna 345 duizend euro, Venezuela stuurt dokters en reddingswerkers, net als Mexico. Tot nu toe zijn zo'n zestig vliegtuigen geland met ruim 2000 mensen aan boord. "We doen ons best de stroom vliegtuigen in goede banen te leiden", zegt Ben McMullin, kolonel bij de Amerikaanse luchtmacht op het vliegveld van Port-au-Prince. De verkeerstoren is ingestort en er zijn bijna geen vertegenwoordigers van de verkeersleiding of het vliegveld te bekennen. De stad uit Suriname stelt 700.000 euro ter beschikking. De Engelse regering is goed voor bijna 7 miljoen euro, net als de Verenigde Naties. De Wereldbank heeft bijna 70 miljoen euro ter beschikking. Amerika stuurt schepen, helicopters, transportvliegtuigen en 2000 mariniers. Het marineschip USNS Comfort dit vertrekt dit weekend naar Haïti. De lijst van landen die hulp sturen is lang. Totdat die hulp volledig kan worden ingezet, moet men op Haïti inproviseren. Overal liggen lichamen in de hoofdstad Port-au-Prince. Duizenden mensen trekken de stad uit; te voet onderweg naar het platteland, weg van de chaos, vaak met koffers balancerend op hun hoofd. In tegenovergestelde richting racen ambulances en vrachtwagens van de VN.,Buitenland,https://nos.nl/artikel/129088-reddingteams-uit-de-hele-wereld-zoeken-naar-overlevenden.html