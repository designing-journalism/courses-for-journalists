2010-01-13 10:52:00,Raad van State houdt afvaloven Harlingen tegen,De komst van een grote afvaloven in Harlingen is voorlopig van de baan. De milieuvergunning van de provincie Friesland is vernietigd door de Raad van State. De Raad zegt dat niet genoeg duidelijk is hoeveel schade de verbrandingsoven toebrengt aan het milieu. Het provinciebestuur had de normen voor de uitstoot van zoutzuur en zwaveldioxide beter moeten motiveren, aldus de Raad. Net als de natuurorganisaties en omwonenden die bezwaar hadden gemaakt, vreest de Raad voor bodemverontreiniging, stankoverlast en de uitstoot van schadelijke stoffen. Ook is het risico op brand te groot. De afval-energiecentrale van het bedrijf Omrin had begin 2011 open moeten gaan. Als de provincie Friesland wil dat hij er toch komt, moet de milieuvergunning worden aangepast. Er is namelijk geen hoger beroep mogelijk.,Binnenland,https://nos.nl/artikel/128804-raad-van-state-houdt-afvaloven-harlingen-tegen.html