2010-01-03 14:57:00,Auschwitz trekt recordaantal bezoekers,Een recordaantal mensen heeft vorig jaar het voormalige vernietigingskamp Auschwitz in Polen bezocht. Auschwitz trok afgelopen jaar honderdduizend bezoekers meer dan het jaar ervoor. In 2009 bezochten 1,3 miljoen mensen het vroegere nazikamp Auschwitz-Birkenau. Jongeren De meeste bezoekers waren jongeren, onder wie veel Polen. "Het Europa van vandaag is zonder een diepere kennis van Auschwitz niet te begrijpen", zegt directeur Cywinski. De directie van het herinneringscentrum zegt ook dat steeds meer mensen uit Azië een bezoek brengen aan Auschwitz. Vooral de belangstelling uit Zuid-Korea is groot. Bord gestolen Auschwitz kwam vorige maand nog in het nieuws toen het opschrift 'Arbeit macht frei' van de toegangspoort werd gestolen. Later werd het teruggevonden in een bos in het noorden van Polen. Het opschrift was in drie stukken gezaagd. In de Tweede Wereldoorlog zijn ruim één miljoen mensen in de gaskamers van Auschwitz vermoord. De meesten van hen waren Joods.,Buitenland,https://nos.nl/artikel/126592-auschwitz-trekt-recordaantal-bezoekers.html