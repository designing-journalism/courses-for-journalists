2010-01-16 12:59:00,Cocaïne gevonden bij spaceshuttle,NASA heeft een zakje cocaïne gevonden in de hangar waar de spaceshuttle Discovery wordt klaargemaakt voor vertrek. Hoewel het maar om een kleine hoeveelheid gaat, heeft NASA een groot onderzoek gelast om de veiligheid van de astronauten te garanderen. De drugs werden deze week in een hangaar op de vloer gevonden, in de buurt van een wc die alleen toegankelijk is voor bevoegd personeel. "Dit komt zelden voor en ik ben echt teleurgesteld dat het gebeurd is", laat een woordvoerder weten. Amerikaanse media maakten naar aanleiding van de vondst al de grap dat astronauten niet de enige bij NASA zijn die high zijn. Groot onderzoek De 200 mensen die toestemming hebben om in de hangar te werken, zullen allemaal worden getest op drugsgebruik. Daarnaast zal NASA alle onderdelen van de Discovery nog eens goed nalopen, voor het geval iemand onder invloed fouten heeft gemaakt bij het reviseren van de spaceshuttle. "We gaan uit voorzorg alle hardware en uitrusting goed controleren, maar er is geen reden om aan te nemen dat dit incident invloed zal hebben op de volgende lancering", zegt NASA. Discovery zal half maart weer naar het Internationale Ruimtestation vliegen.,Buitenland,https://nos.nl/artikel/129543-cocaine-gevonden-bij-spaceshuttle.html