2010-01-11 17:38:00,Afscheid van 'gentleman' Ferrier,Door redacteur Ratna Mahabier In zijn woonplaats Oegstgeest is vandaag in besloten kring de Surinaamse oud-president Johan Ferrier begraven. De eerste president van het land overleed vorige week op 99-jarige leeftijd. Een paar jaar geleden interviewde ik hem voor mijn afstudeerscriptie. Niet in zijn tropische vaderland, maar in zijn jaren-70-woning in Oegstgeest. Bij binnenkomst werd mij duidelijk dat ik met een gentleman te maken had: kaarsrecht zat hij in zijn stoel op mij te wachten, gekleed in een net pak met een smetteloos wit overhemd. Meteen kreeg ik een hapje en een drankje aangeboden. Zijn Surinaamse gastvrijheid was hij na al die jaren in Nederland duidelijk niet verloren. Slavernij De vragen die ik op hem afvuurde, gingen over het begin van zijn loopbaan als onderwijzer en later als directeur van de kweekschool. Die leraar zat nog steeds in hem: beeldend en vol enthousiasme vertelde hij over deze fase in zijn leven, af en toe wachtend op een knikje van mijn kant, of ik het had begrepen. Ook andere onderwerpen kwamen aan de orde. Hij vertelde dat zijn grootmoeder als slavenkind nog de afschaffing van de slavernij had meegemaakt. Wat een indrukwekkende geschiedenis droeg de man tegenover mij bij zich. Eind jaren zestig werd Ferrier gouverneur van Suriname. Bij het uitroepen van de onafhankelijkheid werd hij de eerste president van de republiek. Hij vond het een zwaar ambt, maar Ferrier bleef aan. Door zijn gemengde afkomst en zijn persoonlijkheid was hij was een bindende factor in het etnisch verdeelde land. Eeuwig Na de militaire coup in 1980 trad hij af en vestigde zich in Nederland. Een diplomatieke opstelling bleef zijn tweede natuur merkte ik, kritische vragen werden politiek correct beantwoord. Suriname is altijd in zijn hart gebleven, die liefde is wederzijds. Bijna een eeuw oud is Johan Ferrier geworden. Een van zijn kinderen, schrijfster Cynthia McLeod sprak na het overlijden van haar vader de hoop uit dat alle mensen zijn levensvisie zullen volgen: "altijd eerlijk zijn en nooit handelen uit eigen belang, maar de ander voorop stellen". Zij weet het zeker: "als iedereen dit in het vizier houdt, dan leeft hij eeuwig voort". Sribi Switi.,Binnenland,https://nos.nl/artikel/128422-afscheid-van-gentleman-ferrier.html