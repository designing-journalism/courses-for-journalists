2010-01-13 07:54:00,Miep Gies wereldwijd geroemd,Uit de hele wereld komen rouwbetuigingen na het overlijden van Miep Gies. De Israëlische president Peres heeft koningin Beatrix een brief gestuurd. Daarin schrijft hij dat Miep Gies ervoor heeft gezorgd dat de hele wereld kennis kon maken met de dromen van een jong meisje, wiens geest voor altijd voortleeft. "Ik buig mijn hoofd uit rouw en diep respect", schrijft Peres. Het Israëlische Holocaust-instituut Yad Vashem heeft op zijn website een pagina aan Miep Gies gewijd. Bij de Anne Frank Stichting zijn inmiddels ook honderden rouwbetuigingen binnengekomen. In het Anne Frank Huis hebben ruim honderd bezoekers het condoleanceregister getekend. Dagboek Gies overleed maandagavond na een kort ziekbed. Ze was de laatste overlevende van de mensen die Anne Frank en haar familie hielpen onderduiken. Ze zorgde er in 1944 voor dat het dagboek van Anne Frank uit handen van de Duitsers bleef. Na de oorlog gaf ze het aan Annes vader, Otto Frank, die het in 1947 liet uitgeven onder de titel Het Achterhuis. Geadopteerd Miep Gies was geboren in Oostenrijk. Na de Eerste Wereldoorlog ging ze met duizenden andere ondervoede kinderen naar Nederland om aan te sterken. Daar werd ze geadopteerd door een gezin uit Leiden. In 1933 kwam ze in dienst van het bedrijf van Otto Frank, Annes vader, die toen net vanuit Duitsland naar Nederland was gevlucht. Planetoïde Ze werkte als secretaresse aan de Prinsengracht 263 in Amsterdam, waar ook de onderduikers zaten. Miep Gies is meermalen onderscheiden, onder meer door Yad Vashem in Israël. In oktober 2009 werd er nog een planetoïde naar haar vernoemd. Miep Gies is 100 jaar geworden.,Binnenland,https://nos.nl/artikel/128489-miep-gies-wereldwijd-geroemd.html