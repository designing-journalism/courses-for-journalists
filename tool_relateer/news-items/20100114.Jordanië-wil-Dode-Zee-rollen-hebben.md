2010-01-14 13:20:00,Jordanië wil Dode Zee-rollen hebben,Jordanië heeft Westerse landen gevraagd druk uit te oefenen op Israël om de Dode Zee-rollen terug te krijgen. Het land heeft een bezwaar ingediend bij de VN en heeft Canada gevraagd de fragmenten die momenteel in Toronto te zien zijn, in beslag te nemen. Israël verkreeg de legendarische bijbelfragmenten in de Zesdaagse Oorlog van 1967, toen het instituut in Oost-Jeruzalem waar de rollen werden onderzocht, werd veroverd. De Dode Zee-rollen werden tussen 1947 en 1956 gevonden in grotten bij Qumran, in het zuiden van Israël. Het bleek om bijbelteksten en andere fragmenten te gaan die bijna 2000 jaar eerder door de Essenen, een joodse sekte, waren begraven. Zo'n 900 grotere en kleinere fragmenten zijn gevonden. Geschiedenis Israël wijst de claim van de hand. "De Dode Zee-rollen zijn een onvervreemdbaar onderdeel van de joodse geschiedenis en religie", stelt een woordvoerder van de regering. "Bovendien was de bezetting van de Westelijke Jordaanoever door Jordanië nooit erkend door de internationale gemeenschap. Op welke grond willen ze dan de rollen claimen?" Canada heeft tot nu toe geen actie ondernomen om de rollen in beslag te nemen.,Buitenland,https://nos.nl/artikel/129052-jordanie-wil-dode-zee-rollen-hebben.html