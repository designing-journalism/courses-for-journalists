2010-01-03 11:07:00,Diesel bedreigt Chinese Gele Rivier,Een zijtak van de Gele Rivier in het noorden van China is ernstig vervuild met dieselolie. In een pijpleiding ontstond een flink gat, waardoor zo'n 600.000 liter diesel het water van de Wei-rivier in stroomde. Inmiddels is het lek gedicht en zijn er in de rivier zeventien drijvende buffers geplaatst om te voorkomen dat de diesel de Gele Rivier in stroomt. Die rivier speelt een grote rol in de drinkwatervoorziening in China. Ondanks alle maatregelen is er toch al dieselolie in de Gele Rivier aangetroffen. Zo'n zevenhonderd man is bezig om te voorkomen dat de olie zich nog verder verspreidt. Ongeschikt De Gele rivier was al vervuild. Volgens criteria van de VN is een derde van het water zo zwaar verontreinigd door industrieel afval dat het ongeschikt is voor ieder soort gebruik. Ook andere rivieren lijden onder de snelle groei van de Chinese economie. Uit gegevens van het Chinese ministerie van Milieu blijkt dat meer dan een vijfde van het water in tweehonderd Chinese rivieren ongeschikt is voor gebruik.,Buitenland,https://nos.nl/artikel/126557-diesel-bedreigt-chinese-gele-rivier.html