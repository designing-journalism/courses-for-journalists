2010-01-10 17:26:00,Vrijspraak voor martelende sjeik,Een rechtbank in de Verenigde Arabische Emiraten heeft sjeik Issa, een broer van president Khalifa bin Zayed-al-Nahyan, vrijgesproken van het martelen van een Afghaanse man, in 2004. De marteling is op een video opgenomen, die in april vorig jaar uitlekte. Maar de rechtbank accepteerde de verklaring van de sjeik. Die zei dat hij onder invloed van drugs verkeerde, die hem tegen zijn zin door twee zakenpartners waren toegediend, en dat hij zich niets kan herinneren van het gebeurde. Zijn zakenpartners hadden de mishandeling gefilmd en wilden hem daarmee afpersen. Ze werden veroordeeld tot vijf jaar cel en een geldboete. Zout De graanhandelaar werd geslagen met een plank en een zweep, kreeg zout in zijn wonden en werd overreden. Hij overleefde de mishandeling ternauwernood en moest maanden herstellen in het ziekenhuis.,Buitenland,https://nos.nl/artikel/128203-vrijspraak-voor-martelende-sjeik.html