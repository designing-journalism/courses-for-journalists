2010-01-08 08:25:00,Meer gegadigden voor Saab,De Nederlandse autobouwer Spyker is niet de enige gegadigde om Saab over te nemen. Volgens de BBC heeft Formule 1-baas Bernie Ecclestone belangstelling voor het Zweedse merk. Hij zou samen met de Luxemburgse Genii Capital een bod op Saab hebben uitgebracht. Die investeringsmaatschappij heeft ook banden met de autosport, ze hebben een groot aandeel in het Formule 1-tean van Renault. Gisteravond bracht Spyker opnieuw een bod op Saab uit. Het is per e-mail aan het Amerikaanse concern General Motors gestuurd, de eigenaar van Saab. Dat gebeurde vanwege de vele bijlagen in tien delen. Er zijn geen bijzonderheden bekend over het bod. "We geloven in de mogelijkheden van het merk Saab en we hopen zo snel mogelijk een overeenkomst te bereiken", zei Spykers topman Victor Muller. Hij hoopt volgende week een reactie van GM te krijgen. Eerder bod GM staat op het punt de Saab-fabrieken te sluiten. Een overname lijkt de enige redding voor Saab. Financieel gaat het al lang slecht met het bedrijf. GM lijkt er niet in te geloven dat Saab kan blijven bestaan. Topman Whitacre zei eerder deze week dat de verkoop waarschijnlijk niet doorgaat, noch aan Spyker, noch aan andere kandidaten. In november mislukte de voorgenomen verkoop aan de sportwagenfabrikant Koenigsegg. Daarna deed Spyker een eerste bod op Saab, dat de Amerikanen afwezen omdat ervoor moest worden samengewerkt met een Russische investeerder. Op tweede bod dat Spyker eind vorig jaar maakte werd niet gereageerd, maar wel werd de deadline voor nieuwe voorstellen verruimd tot gisteravond.,Economie,https://nos.nl/artikel/127593-meer-gegadigden-voor-saab.html