2010-01-14 20:57:00,Topdrukte bij autosloperijen,De vele ongelukken door het winterweer zorgen voor topdrukte bij de autosloperijen. Auto's die total loss zijn, zitten vaak boordevol bruikbare onderdelen. En de vraag naar die auto-onderdelen stijgt sterk omdat we vanwege de economische crisis langer doorrijden in oude auto's. De meeste auto-onderdelen gaan direct door naar autobedrijven, schadeherstelbedrijven, leasemaatschappijen en autoverhuurbedrijven. Dan gaat het vooral om de grote onderdelen, zoals de hele motor, plaatwerk en versnellingsbakken. Lichtmetalen velgen De kleinere onderdelen, zoals bijvoorbeeld lichtmetalen velgen, willen de zakenrelaties van autosloperijen niet hebben, maar die zijn wel weer gewild bij particulieren. Daarvoor is het internet heel handig. De onderdelen worden meteen bij binnenkomst gefotografeerd en staan een dag later al op internet. Marktplaats.nl speelt daar nu handig op in. De veilingsite heeft onlangs een nieuwe pagina voor auto-onderdelen in het leven geroepen. Daar kan per merk naar auto-onderdelen worden gezocht. Een uitkomst voor alle autosloperijen. ,Binnenland,https://nos.nl/artikel/129172-topdrukte-bij-autosloperijen.html