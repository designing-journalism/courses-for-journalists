2010-01-03 12:00:00,Opnieuw injectiespuit langs beveiliging Schiphol,Het is een Britse journalist gelukt om met een gevulde injectiespuit langs de beveiliging op Schiphol te komen. Hij vloog van Amsterdam naar Londen, meldt de Britse tabloid Sunday Express, zonder dat hij werd gecontroleerd. Stuart Clarke, een journalist van de krant, vloog met een insulinespuit in zijn jaszak van Schiphol naar Heathrow. Hij werd niet gefouilleerd en op geen enkel moment is de spuit ontdekt, schrijft zijn krant. De Britse media vragen zich af hoe dat kan, na het incident waarbij op Eerste Kerstdag een aanslag op een vliegtuig vanaf Schiphol werd verijdeld. Toen probeerde een Nigeriaan vlak voor de landing in Detroit met een pakketje poeder en chemicaliën in een injectiespuit een bom te maken. Terror Airport Volgens enkele Britse kranten had Schiphol extra veiligheidsmaatregelen moeten nemen, ook voor vluchten naar Groot-Brittannië. Groot-Brittannië is een belangrijke partner van de VS en daarmee een duidelijk doelwit, vinden veel Britten. Schiphol heeft in de Sunday Express de bijnaam Terror Aiport gekregen. Sinds het incident met Kerst is het met het imago van Schiphol snel bergafwaarts gegaan. Volgens Clarke had hij verwacht extra controles tegen te komen, maar die waren er niet. De voorzitter van een anti-terreurcommissie uit het Britse Lagerhuis, Patrick Mercer, spreekt er schande van en noemt het ontbreken van extra controles 'angstaanjagend'.,Binnenland,https://nos.nl/artikel/126577-opnieuw-injectiespuit-langs-beveiliging-schiphol.html