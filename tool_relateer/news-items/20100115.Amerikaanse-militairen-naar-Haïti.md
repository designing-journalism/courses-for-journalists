2010-01-15 20:38:00,Amerikaanse militairen naar Haïti,Zo'n 10.000 Amerikaanse militairen worden overgebracht naar Haïti om daar toe te zien op een ordelijke verdeling van de hulpgoederen. Minister Gates van Defensie heeft gezegd dat een snelle verdeling van hulpgoederen kan voorkomen dat er gewelddadige onlusten uitbreken. Volgens minister Gates is de veiligheidssituatie in Haïti nu "tamelijk goed", op enkele geïsoleerde gevallen na waar voedsel en water worden geplunderd. Hij zei ook dat militaire planners terughoudend zijn in het organiseren van vluchten die voedsel afwerpen, omdat dit zou kunnen leiden tot ordeverstoringen. De Amerikaanse legertop bekijkt in de komende dagen of er meer troepen naar Haïti moeten worden gebracht. Cuba geeft de VS toestemming om zijn luchtruim te gebruiken voor hulpvluchten naar Haïti. 'Dank u' De Amerikaanse president Obama die eerder de president van Haïti niet goed kon bereiken, heeft vandaag een halfuur met hem kunnen spreken. President Preval beëindigde het gesprek met een boodschap aan het Amerikaanse volk: "Uit de grond van mijn hart en namens de Haïtiaanse bevolking: Dank u, dank u, dank u." Aristide President Preval is de opvolger van de verdreven president Jean-Bertrand Aristide. Die heeft vandaag aangekondigd terug te keren. Hij gooit hiermee nog een schep bovenop de chaos in Haïti, zegt NOS-correspondent Lucas Waagmeester vanuit Zuid-Afrika, waar Aristide woont. ,Buitenland,https://nos.nl/artikel/129394-amerikaanse-militairen-naar-haiti.html