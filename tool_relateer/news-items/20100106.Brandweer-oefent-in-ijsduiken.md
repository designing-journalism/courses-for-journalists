2010-01-06 16:59:00,Brandweer oefent in ijsduiken,Door verslaggever Pauline Broekema "Het ijs is levensgevaarlijk. Vanmiddag hadden we nog een drenkeling", zegt bevelvoerder ReneÌ de Vries van de brandweer Almere. Met zijn mannen oefent hij een ijsduik in het Weerwater, een dunne, uitgestrekte ijsvlakte in Almere-Stad. Om de drie dagen trainen ze. Voor de gewenning, zoals de Vries het noemt. Dat doen ze altijd als er ijs ligt. Dubbel aangelijnd wordt geoefend op zoekmethoden. Eng Onder een bewolkte lucht, waaruit de eerste sneeuw valt, is onder het ijs weinig te zien. Met een stralende zon zie je veel meer, vertelt de Vries. Of het eng is, vraag ik, in de veronderstelling dat dit woord niet voorkomt in het woordenboek van een brandweerman. "Ja, het blijft griezelig", zegt de Vries tot mijn verrassing. "Je moet ontzettend uitkijken." Uit een ooghoek ziet hij een jongen die op de kaderand gaat zitten. Verlangend met de voeten over het ijs schuivend. "Wegwezen! Het is levensgevaarlijk", waarschuwt de Vries. Hoe verleidelijk ook, het ijs houdt zelfs geen kind. "Als ze erdoor zakken, ben je ze zo kwijt.",Binnenland,https://nos.nl/artikel/127274-brandweer-oefent-in-ijsduiken.html