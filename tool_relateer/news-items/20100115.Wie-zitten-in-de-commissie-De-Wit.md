2010-01-15 12:41:00,Wie zitten in de commissie-De Wit?,Op 24 juni 2009 wordt het Tweede-Kamerlid Jan de Wit (SP) tot voorzitter gekozen van de Tijdelijke Commissie Parlementair Onderzoek Financieel Stelsel. Vanaf dat moment heet de commissie in de volksmond commissie-De Wit. Jan de Wit, voorzitter (SP) Jan de Wit (1945) is sinds 2006 Kamerlid voor de SP. Hij is woordvoerder vreemdelingenbeleid en justitie en ook voorzitter van de vaste Kamercommissie voor Sociale Zaken en Werkgelegenheid. De Wit studeerde publieksrecht, werkte daarna als advocaat en procureur in Eindhoven en later in Heerlen. Hij was gemeenteraadslid in Heerlen en werkte als medewerker van de SP-fractie in de Tweede Kamer. Jan de Wit was eerder lid van de parlementaire enquêtecommissie Bouwnijverheid. De Wit is in Zevenbergen geboren en woont in Heerlen. Jan Schinkelshoek, ondervoorzitter (CDA) Jan Schinkelshoek (1953) is sinds 2006 Kamerlid voor het CDA. Hij is woordvoerder binnenlands bestuur. Schinkelshoek kwam al vroeg dagelijks in de Tweede Kamer als politiek verslaggever van het Reformatorisch Dagblad. Later was hij parlementair journalist, voorlichter van de CDA-fractie in de Tweede Kamer en zeven jaar later directeur Voorlichting van het ministerie van Justitie. Ook was hij directeur Communicatie van de Rabobank. Schinkelshoek werd geboren in Capelle aan den IJssel en woont in Den Haag. Luuk Blom (PvdA) Luuk Blom (1957) is sinds 2003 PvdA-Kamerlid. Hij is woordvoerder Europese Zaken, met uitzondering van het Europese landbouwbeleid. Blom deed de Pabo en werkte onder meer als leraar, in het verzekeringswezen en als sportverslaggever. Hij was van 2002 tot 2003 gemeenteraadslid in Tholen. In 2004 behoorde hij tot de minderheid van de PvdA-fractie die tegen de verlenging van de Nederlandse missie in Irak stemde. Blom werd geboren in "een rood nest" in Hilversum. Hij woont nu in St. Annaland (Zeeland). Edith Schippers (VVD) Edith Schippers (1964) is sinds 2003 Kamerlid voor de VVD. Ze is vice-fractievoorzitter en woordvoerder volksgezondheid. Schippers studeerde politicologie in Leiden en New Delhi. Daarna werd ze medewerker van de VVD-fractie in de Tweede Kamer. Ze stapte in 1997 over naar de werkgeversorganisatie VNO-NCW en werd daar secretaris Gezondheidszorg en Arbeidsmarkt en later secretaris Ruimtelijke Ordening. Ze is geboren in Utrecht en woont nu in Baarn. Dion Graus (PVV) Dion Graus (1967) is sinds 2006 PVV-Kamerlid. Hij is woordvoerder landbouw. Graus presenteerde in 2003 bij de lokale omroep Limburg een tv-programma 'Beesten met Dion', waarin hij voor een alarmnummer bij dierenmishandeling pleitte. In 2006 kwam hij in contact met Geert Wilders, toen hij een documentaire over de PVV-leider maakte. Kort na zijn verkiezing als Kamerlid werd Dion Graus beschuldigd van vrouwenmishandeling, maar de zaken in kwestie bleken in 2003 te zijn geseponeerd. Graus is geboren in Heerlen en daar woont hij nog steeds. Jolande Sap (GroenLinks) Jolande Sap (1963) zit sinds september 2008 voor GroenLinks in de Tweede Kamer. Sap was directeur van LEEFtijd, een expertisecentrum. Eerder werkte ze bij de Emancipatieraad en als hoofd inkomensbeleid bij het ministerie van Sociale Zaken en Werkgelegenheid. Sap is geboren in Venlo, maar woont nu in Amsterdam. Ze studeerde economie in Tilburg. In 1993 werd ze lid van GroenLinks. Ze maakte deel uit van de werkgroep die het verkiezingsprogramma doorrekende. Sap kwam in november 2009 in opspraak met uitspraken over Gerrit Zalm. Ze zei dat "Zalm met een goed verhaal moet komen, wil hij nog houdbaar zijn". CDA, D66 en VVD vonden dat zij deze uitspraken niet kon doen, juist vanwege naar lidmaatschap van de commissie-De Wit. Ernst Cramer (ChristenUnie) Ernst Cramer (1960) is sinds 2006 Kamerlid voor de ChristenUnie. Hij is woordvoerder verkeer, financiën en landbouw en is lid van het Presidium. Cramer studeerde werktuigbouw aan de MTS en werkte daarna als tekenaar/constructeur bij Holland Railconsult. Later werkte hij als planeconoom bij een adviesbureau. Van 1994 tot 2002 was hij gemeenteraadslid in Zeewolde, eerst voor het GPV en sinds 2000 voor de ChristenUnie. Van 2002 tot 2004 was hij wethouder in die gemeente. Hij was ook bestuurlijk actief in de Gereformeerde Kerk. Hij woont in Zeewolde. Fatma Koser Kaya (D66) Fatma Koser Kaya (1968) zit sinds 2004 voor D66 in de Tweede Kamer. Zij is woordvoerder sociale zaken, financiën en volksgezondheid. Koser Kaya studeerde rechten in Tilburg en werkte als griffier en advocaat bij het Haagse Gerechtshof. Later was ze vakbondsjurist bij het FNV. Ze kreeg in 2006 veel voorkeursstemmen nadat ze het opnam voor drie van de lijst geschrapte Turkse kandidaten bij andere partijen die niet mee mochten doen omdat ze in de Armeense kwestie niet van genocide wilden spreken. Ze is in Turkije geboren en woont in Den Haag. ,Politiek,https://nos.nl/artikel/129359-wie-zitten-in-de-commissie-de-wit.html