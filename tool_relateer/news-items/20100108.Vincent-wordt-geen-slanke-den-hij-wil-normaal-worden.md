2010-01-08 07:10:00,Vincent wordt geen slanke den, hij wil normaal worden,Door verslaggever Joris van de Kerkhof In de klas van Vincent Boterman (13), klas twee van het VMBO-t op het Cambiom in Zaltbommel. Ze gaan gymmen en maken heel veel herrie. "Ik heb een heel onrustige klas," zegt Vincent. "Bij gym valt het nog mee, bij de aardrijkskundeles maken ze nog veel meer herrie." De klas blijkt niet zo geiÌˆnteresseerd in de afvalpraktijken van Vincent. Vooral de meisjes vinden het niet interessant. Met enige moeite is er eentje bereid om te zeggen dat het knap is, dat Vincent is afgevallen. De jongens vinden hem vooral serieuzer geworden, terwijl zij juist minder serieus zijn geworden. "Hij praat niet veel over het afvallen, hij praat helemaal niet veel trouwens," zeggen ze. Maar ze zien wel dat hij minder dik is en dat hebben ze hem ook al een keer verteld. Praten Vincent praat wel veel, maar blijkbaar niet met zijn klasgenoten. Thuis is hij bijvoorbeeld veel aan het woord, en tegen mij zegt hij ook alles. Op het behandelcentrum Heideheuvel in Hilversum praat hij ook wel. Samen met zes andere kinderen strijdt hij daar tegen obesitas. In totaal zijn er in Nederland trouwens 20.000 kinderen met gevaarlijk overgewicht. In de eerste maanden van de behandeling kwamen de kinderen vaak naar Hilversum. Nu, na negen maanden moeten ze vooral veel zelf doen. Over twee weken worden ze weer verwacht, maar dan bijvoorbeeld pas weer over drie maanden. Daarom hebben ze al een beetje afscheid van elkaar genomen. Ze moesten op een briefje schrijven wat ze van elkaar vinden. Complimenten Vincent kreeg heel veel positieve briefjes. Hij moet vooral doorgaan met afvallen, doorgaan met voetballen. Ze vinden het knap dat hij zo weinig snoept. Vincent zelf is blij met de complimenten. Complimenten die hij ook krijgt van zijn gymleraar en mentor. Meneer Spierings ziet dat er op school meer kinderen met overgewicht zijn. Hij ziet ook dat Vincent aan het afvallen is en dat verdient groot respect. "Als hij zich nu goed voelt, dan hoeft hij wat mij betreft niet verder." Maar Vincent wil wel verder. "Een slanke den zal ik nooit worden, maar ik wil wel normaal worden." Knap Vincent is niet alleen bewust bezig met afvallen, hij kan er ook goed over praten. Negen maanden lang geeft hij antwoord op de meest doordringende vragen. Ik beschrijf zijn wiebelbuik, zijn grote, rode hoofd, we bespreken zijn mislukte verkering, we hebben het over de borsten die hij nog steeds heeft. Hij vertelt over het pesten in groep acht dat nu is opgehouden. Het is knap als je dertien bent om daar zo over te spreken. Deze zomer kunnen we Vincent opnieuw horen op Radio 1 en we kunnen opnieuw over hem lezen op deze site. Hij is dan nog steeds 13, is waarschijnlijk langer dan 1.60 meter en weegt, als alles meezit, minder dan 76,5 kilo.,Binnenland,https://nos.nl/artikel/127595-vincent-wordt-geen-slanke-den-hij-wil-normaal-worden.html