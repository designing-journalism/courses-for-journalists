2010-01-11 09:13:00,VS: mensenrechten Noord-Korea ontstellend,Als Noord-Korea betere relaties met de VS wil, moet het meer respect voor de mensenrechten tonen. Dat heeft de speciale gezant gezegd van president Obama voor de mensenrechten in Noord-Korea, Robert King. King kwam aan in Zuid-Korea, waar hij deze week met de regering praat. "Voor de mensenrechten is Noord-Korea één van de slechtste plaatsen op aarde. De situatie is ontstellend", zei King. Hij zei niets over het zeslandenoverleg over nucleaire ontwapening. Noord-Korea boycot dat overleg al een jaar, maar het land wil nu weer onderhandelen. Kritiek Een hervatting van het overleg moet volgens het bewind in Pyongyang leiden tot een formeel einde van de Koreaanse oorlog. Ook moet het de weg vrijmaken voor betere betrekkingen en een einde aan de sancties. De oproep van Noord-Korea zal zo goed als zeker niet leiden tot onderhandelingen, gezien de Amerikaanse kritiek op de mensenrechten in het land. Deelnemers van het zeslandenoverleg zijn Noord- en Zuid-Korea, de VS, China, Rusland en Japan.,Buitenland,https://nos.nl/artikel/128284-vs-mensenrechten-noord-korea-ontstellend.html