2010-01-08 11:14:00,'Executievideo Sri Lanka is echt',Een video die vorig jaar opdook waarin de executie van Tamil Tijgers is te zien, is authentiek. Dat is de conclusie van een speciale VN-rapporteur die Amerikaanse specialisten naar de beelden heeft laten kijken. De video werd aangeleverd aan onder meer Britse media en uitgezonden in augustus vorig jaar. Te zien is hoe mannen in het uniform van het Srilankaanse leger naakte en geblinddoekte mannen van achteren door het hoofd schieten. De wazige opnamen zijn naar buiten gebracht door een groep die zich de Journalisten voor Democratie in Sri Lanka noemt. Volgens de groep zijn de opnamen gemaakt in januari 2009. Toen was het Srilankaanse leger bezig met een groot offensief om de Tamil Tijgers definitief te verslaan. Dat lukte uiteindelijk in mei 2009. Propaganda De regering in Sri Lanka heeft altijd gezegd dat de video nep en propaganda van de Tamil Tijgers was. Een nieuw onderzoek naar de beelden is volgens hen dus ook niet nodig.,Buitenland,https://nos.nl/artikel/127670-executievideo-sri-lanka-is-echt.html