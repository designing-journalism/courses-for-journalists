2010-01-15 09:30:00,IJs en sneeuw: goed voor de economie,Door verslaggever Jeroen Schutijser Koud weer stimuleert de economie. Dat komt vooral door het hogere energiegebruik. Door koud weer verstoken we meer, er wordt meer gas geproduceerd en geëxporteerd. Dat is gunstig voor de Nederlandse schatkist. Eén en ander blijkt uit onderzoek van het economisch bureau van de ING. ING deed onderzoek onder 60.000 consumenten. In hoeverre is het winterweer van invloed op hun uitgaven? Het winterweer is voor een kwart van de consumenten reden om minder geld uit te geven. Zij winkelen bijvoorbeeld minder of er wordt minder uitgegaan of buiten de deur gegeten. Maar er zijn ook mensen die juist meer geld uitgeven: voor een set winterbanden bijvoorbeeld of nieuwe schaatsen. Marktkooplui Winterweer heeft ook gevolgen voor onze dagelijkse arbeid. Marten van Garderen van de ING: "Zes procent van de Nederlanders werkt meer door het winterse weer, zoals cv-monteurs. Zo'n negen procent werkt juist minder. Dan moet je denken aan bijvoorbeeld marktkooplui.'' Tien procent van de werknemers zegt nu meer thuis te werken. Dat scheelt reistijd door de vele problemen op de weg of bij het openbaar vervoer. Schaatsen Volgens de ING heeft acht procent van de Nederlanders deze winter schaatsen gekocht. Met een gemiddelde prijs van 55 euro betekent dat een omzet van 70 miljoen euro. Dat is niet veel minder dan in de vorige winter, toen er in totaal voor 80 miljoen euro aan schaatsen werd aangeschaft.,Economie,https://nos.nl/artikel/129260-ijs-en-sneeuw-goed-voor-de-economie.html