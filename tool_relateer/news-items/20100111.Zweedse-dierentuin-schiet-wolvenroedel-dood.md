2010-01-11 12:03:00,Zweedse dierentuin schiet wolvenroedel dood,De Zweedse dierentuin Skanes Djurpark heeft al zijn wolven doodgeschoten nadat er vorige week vijf dieren ontsnapt waren. Een roedel van twaalf dieren werd geruimd. Volgens de dierentuin moest de drastische maatregel wel genomen worden omdat het leidende paartje van de roedel was uitgebroken. De overige dieren zouden er alles hebben gedaan om zich bij dat paar aan te sluiten of zouden zijn gaan vechten om de leidende rol over te nemen. Zaterdag ontsnapten eerst twee jonge mannetjes toen ze zich door de omheining hadden geknaagd. Korte tijd later ontsnapten nog drie dieren, waaronder het mannetje en vrouwtje dat de roedel leidde. Dramatisch De dierentuin werd meteen ontruimd; er raakte niemand gewond. De ontsnapte dieren werden door de dierentuin doodgeschoten. De verzorgers achtten daarna het risico dat de overgebleven dieren het voorbeeld van hun leiders zou volgen te groot, waarop besloten werd de overgebleven dieren af te maken. "Dit was een dramatische beslissing voor iedereen die betrokken is bij deze dierentuin", liet een woordvoerder weten. Jacht De beslissing komt kort na een controversieÌˆle jacht op Zweedse wolven in het wild. De overheid bepaalde eind vorige jaar dat er voor het eerst in 45 jaar weer gejaagd mocht worden op de roofdieren, omdat er te veel wolven in Zweden waren bijgekomen. Dierenbeschermers waren niet overtuigd van de noodzaak om die dieren af te schieten.,Buitenland,https://nos.nl/artikel/128334-zweedse-dierentuin-schiet-wolvenroedel-dood.html