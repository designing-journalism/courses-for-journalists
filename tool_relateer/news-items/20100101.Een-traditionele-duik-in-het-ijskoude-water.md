2010-01-01 20:30:00,Een traditionele duik in het ijskoude water,25.000 mensen hebben vandaag meegedaan aan de tientallen nieuwjaarsduiken in Nederland. De meeste mensen waren naar Scheveningen gekomen waar ze het nieuwe jaar vierden met een frisse duik in de Noordzee. Volgens een woordvoerder van de sponsor van de duik waren er zo'n 8600 fanatiekelingen. Het was er wel vrij koud: de gevoelstemperatuur op het strand was min vier. De zee is met zeven graden een stuk warmer. De lage buitentemperatuur was voor sommige organisaties een reden om de nieuwjaarsduik af te gelasten. Zo konden de duiken van Dedemsvaart, Kropswolde en Bunschoten niet doorgaan. Gewond Bij de nieuwjaarsduik in Oldenzaal is een wethouder zwaargewond geraakt aan zijn been. Hij werd getroffen door een kanonskogel uit een haperend kanon, dat bij de start werd gebruikt. Een man uit Enschede is aangehouden omdat hij mogelijk verantwoordelijk was voor het ongeluk. In Zandvoort konden mensen vanmiddag voor de vijftigste keer meedoen aan de nieuwjaarsuik. Het is daarmee de oudste nieuwjaarsduik van Nederland. Uruzgan De Nederlandse militairen in Uruzgan konden ook een nieuwjaarsduik maken. In kamp Holland doken ze van een schans in een een container vol water, die was gesponsord door dezelfde sponsor als de duik in Scheveningen. In Uruzgan was het wel veel warmer dan in Nederland: zo'n 14 graden, meldt Defensie.,Binnenland,https://nos.nl/artikel/126289-een-traditionele-duik-in-het-ijskoude-water.html