2010-01-05 17:02:00,Bos: Icesave-veto is onaanvaardbaar,Minister Bos (Financiën) is zeer teleurgesteld dat president Grimsson van IJsland weigert het Icesave-akkoord te tekenen. Hij wil snel een toelichting van de IJslandse regering op de ontstane situatie. Nederland houdt vast aan de verplichting van IJsland om de spaartegoeden terug te betalen aan de Nederlandse overheid. Bos vindt het uitblijven van een oplossing onaanvaardbaar. 'We zullen linksom of rechtsom de IJslanders laten weten dat we ons geld terugwillen en we zùllen 't ook terugkrijgen', zei Bos. Volgens Bos betekent niet teruggeven van de tegoeden dat de Nederlandse belastingbetaler opdraait voor het falen van bankiers en toezichthouders in IJsland. Steun IMF Ook Groot-Brittannië wordt door de weigering van de president getroffen en Bos gaat met zijn Britse collega Darling overleggen over mogelijkheden om er iets tegen te doen. 'Blokkeren van de terugbetaling zal ons enthousiasme voor steun van het IMF aan IJsland niet vergroten', zei Bos. Met de weigering van president Grimsson van IJsland komt de terugbetaling van 1,3 miljard euro aan Nederland en 2,5 miljard euro aan Groot-Brittannië in gevaar. Veel weerstand Het IJslandse parlement stemde vorige week in met de terugbetaling. Nu Grimsson niet tekent, komt er een referendum over. In IJsland kan een wet ook zonder de handtekening van de president in werking treden, maar dan moet die wel in een referendum door de bevolking worden bekrachtigd. Minister Bos hoopt dat de bevolking de wet alsnog steunt. Onder de bevolking is juist veel weerstand tegen de terugbetaling. Een kwart van de stemgerechtigden heeft een petitie er tegen ondertekend. ,Politiek,https://nos.nl/artikel/126997-bos-icesave-veto-is-onaanvaardbaar.html