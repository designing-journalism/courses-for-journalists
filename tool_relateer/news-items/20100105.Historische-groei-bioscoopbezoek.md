2010-01-05 15:54:00,Historische groei bioscoopbezoek,Economische crisis of niet, 2009 was een recordjaar voor de bioscopen, filmtheaters en arthouses. Zowel de bezoekcijfers als de omzet aan de kassa zijn gestegen. Dat heeft de Nederlandse Federatie voor de Cinematografie (NFC) bekendgemaakt. Voor het eerst in dertig jaar gingen meer dan 27 miljoen mensen naar de bioscoop. In 2008 gingen er nog 23,6 miljoen mensen naar de film. De meesten gingen naar een gewone bioscoop. De filmhuizen en arthouses groeiden met 21 procent naar een bezoekersaantal van 1,7 miljoen. De boxoffice steeg naar een recordhoogte van 200 miljoen euro, een stijging van 21,04% ten opzichte van 2008. De Nederlandse film heeft flink bijgedragen aan dit succesvolle jaar. In totaal kwamen ruim 4,7 miljoen bezoekers voor Nederlandse films naar de bioscoop, een marktaandeel van 17,38 procent (2008: 17,81 procent) . Diversiteit NFC denkt dat de stijging van het bezoek te komt door de de opening van nieuwe moderne bioscopen (verantwoordelijk voor ongeveer dertig procent van de groei), innovaties zoals 3D en de verhoudingsgewijs lage ticketprijs. "Bioscoopbezoek blijft de goedkoopste vorm van vrijetijdsbesteding", aldus de NFC, die ook wijst op de "kwaliteit en diversiteit van het aanbod". Vorig jaar werden zeven nieuwe bioscopen met achttien zalen geopend, onder meer in Roermond, Emmeloord en Wassenaar. Zeven bioscopen gingen dicht. Potter en Kluun Het zesde deel van de Harry Potter-cyclus, 'Harry Potter and the Halfblood Prince', was met 1.359.000 bezoekers de best bekeken film. Beste Nederlandse film was 'Komt een vrouw bij de dokter'. De verfilming van het boek van Kluun trok meer dan 923.000 bezoekers en staat met een omzet van ruim zeven miljoen euro op de derde plaats in de top 10. Hollywood Ook de Amerikaanse filmindustrie presenteerde de jaarcijfers. Opvallendste conclusie: voor het eerst in acht jaar gaven mensen meer geld uit aan de traditionele bioscoop dan aan dvd's.,Binnenland,https://nos.nl/artikel/127027-historische-groei-bioscoopbezoek.html