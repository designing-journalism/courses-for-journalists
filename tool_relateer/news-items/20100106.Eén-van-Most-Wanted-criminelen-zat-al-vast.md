2010-01-06 19:37:00,Eén van Most Wanted-criminelen zat al vast,Een van de acht zware criminelen die sinds gisteren op de Nationale Opsporingslijst op internet staan, blijkt al ruim een jaar in een Belgische gevangenis te zitten. Franckie Eeckhout is in België veroordeeld voor verschillende misdrijven. In Nederland werd hij gezocht voor de verkrachting van twee minderjarige meisjes in 1991 in Zeeland. Hij mocht indertijd zijn rechtszaak in vrijheid afwachten, maar verdween spoorloos. Zijn naam werd op de internationale opsporingslijst gezet, maar de Belgen hebben niet aan Nederland doorgegeven dat hij was opgepakt. Goed bezocht De website waarop de lijst te zien is van de acht gevaarlijkste voorvluchtige criminelen is vanochtend al zo'n 200.000 keer bezocht. Volgens de politie is dat erg veel, want normaal gesproken telt de site dat aantal bezoekers over de hele dag. De lijst, waarop de voorvluchtige criminelen met naam en foto te zien zijn, werd gisteravond gepresenteerd tijdens het programma Opsporing Verzocht. Op de lijst staat de naam van de criminelen bij hun foto. Voor het publiekelijk tonen daarvan heeft de voorzitter van het College van procureurs-generaal toestemming gegeven.,Binnenland,https://nos.nl/artikel/127225-een-van-most-wanted-criminelen-zat-al-vast.html