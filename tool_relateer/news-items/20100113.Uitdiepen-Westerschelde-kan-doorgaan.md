2010-01-13 11:49:00,Uitdiepen Westerschelde kan doorgaan,Het uitdiepen van de Westerschelde kan doorgaan. Afgelopen zomer werd het baggerwerk op last van de Raad van State stilgelegd vanwege een bezwaarprocedure van onder meer milieu-organisaties. Die eisten dat de Hedwigepolder onder water zou worden gezet, ter compensatie voor de schade aan de natuur door het uitdiepen. Het kabinet voelde daar niets voor. Toen het kabinet later alsnog met ontpoldering instemde, trokken de milieu-organisaties hun bezwaar in. De Belgische eigenaar van de Hedwigepolder, een paar boeren en een zandwinningsbedrijf bleven zich wel verzetten tegen het uitdiepen van de Westerschelde. Diepere vaargeul Door het stilleggen van de werkzaamheden ontstonden politieke problemen met Vlaanderen. Dat wilde namelijk een diepere vaargeul waardoor grotere schepen naar de haven van Antwerpen kunnen varen. De Raad van State heeft vandaag gezegd dat het uitdiepen van de Westerschelde niet leidt tot aantasting van de natuur in het Scheldegebied. De waterkwaliteit gaat er niet door achteruit en het heeft ook geen gevolgen voor de zandwinning. De werkzaamheden kunnen daarom worden hervat.,Binnenland,https://nos.nl/artikel/128820-uitdiepen-westerschelde-kan-doorgaan.html