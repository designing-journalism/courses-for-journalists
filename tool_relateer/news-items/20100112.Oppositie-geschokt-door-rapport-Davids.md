2010-01-12 14:16:00,Oppositie geschokt door rapport-Davids,Ook regeringspartij PvdA vindt de conclusies van de commissie-Davids "stevig en verontrustend", vooral wat betreft het selectief gebruik van informatie van inlichtingendiensten en het ontbreken van een volkenrechtelijk mandaat. Het CDA erkent dat er dingen niet goed zijn gegaan, maar zegt blij te zijn dat Nederland niet militair betrokken is geweest bij de oorlog. Ook de ChristenUnie is blij dat er geen bewijs is gevonden voor een militaire bijdrage. De fractie van de kleinste regeringspartij zegt dat regering en parlement lessen voor de toekomst kunnen trekken uit het rapport-Davids. 'Iets te verbergen' De SP vindt dat Davids een vernietigend oordeel heeft geveld. De premier had wat te verbergen, zegt SP-leider Kant. Ze sluit niet uit dat Balkenende zelf zijn conclusies trekt. GroenLinks-leider Halsema vindt het behoorlijk ernstig dat premier Balkenende weinig leiding heeft gegeven aan het debat over Irak. Ze noemt het rapport grondig en schokkend. D66-leider Pechtold spreekt van een stevig rapport. Jarenlang heeft de premier gezegd dat alles bekend was, en dat staat nu in een ander daglicht, vindt Pechtold. Volgens hem heeft het kabinet last gehad van een tunnelvisie. 'Stevige conclusies' PVV-leider Wilders zegt dat hij het rapport van Davids niet nodig had om te weten dat Balkenende een gebrek aan leiderschap toont. "Balkenende gaf geen leiding. Geeft hij nog steeds niet. Nederlands kabinet ontbeert leiderschap. Ik wil verkiezingen!", twitterde Wilders. De VVD noemt de conclusies stevig. Partijleider Rutte wil met een politiek oordeel wachten tot premier Balkenende heeft gereageerd.,Politiek,https://nos.nl/artikel/128583-oppositie-geschokt-door-rapport-davids.html