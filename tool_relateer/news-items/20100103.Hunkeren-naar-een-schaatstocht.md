2010-01-03 16:46:00,Hunkeren naar een schaatstocht,Door verslaggever Pauline Broekema Na bijna een jaar de schaatsen weer uit het vet en onderweg naar het Noorden. Waar het op sommige plekken min veertien was, afgelopen nacht. De witte loper lijkt uitgelegd. Links en rechts van de weg is het polderland fantastisch berijpt. De windmolens draaien traag, als bevangen door de kou. Op een hek zitten twee kleumende roofvogels. Een wit weiland wordt ineens zwart van de ganzen. Gedroomd Het Tjeukemeer, een gedroomde plaats om de schaatsen. Maar geen eindeloze ijsvloer, alleen sneeuw zo ver het oog reikt. De zon wint aan kracht en legt de boerderijen van Friesland onder een mistdeken. We gaan naar Lemmer. De dijk bij het Lemsterstrand aan het IJsselmeer lijkt een wandelpromenade. Nieuwjaarswensen worden uitgewisseld. Dik ingepakte wandelaars. Ouders met een kind in de buggy en eentje warm onder plaids in de bolderkar. "Lemmer is altijd mooi, hoor", zegt een vrouw, alsof ze nog enige twijfel moet wegnemen. Wintersportzon Het IJsselmeer schittert wit in een stralende wintersportzon. Het ijsgevoel, bijna vergeten, keert terug. "Straks vanaf hier naar Urk", hunkert een man en kijkt uit over de besneeuwde ijsvloer. Een ander: "Nee, ik durf niet meer. Tien jaar geleden heb ik een enorme klap gemaakt." We steken de weg over naar de ijsbaan. Het ijs is bros als borstplaat, maar de eerste streken worden gemaakt. En de beginnerspijn, boven de enkels, is er weer. Beer van Lemmer Een baanveger onderbreekt zijn werk. Of we wel weten dat Hij daar schaatst. Je kunt hem niet missen, hij torent boven iedereen uit in zijn rode pak: de Beer van Lemmer. Vroeger kon hij nooit naar de ijsbaan, vertelt hij ons. Altijd maar trainen op kunstijs. Dus was er geen twijfel aan, hij moest vandaag even het ijs proberen op de baan waar alles begon. Tsja, het ijs is niet best. "Het moet eerst maar eens wat warm water regenen", lacht Rintje Ritsma. Hij steekt z'n hand op en maakt nog een rondje. Op ijs waar niemand snelheid weet te maken, zet hij nog een heel aardige rondetijd neer.,Binnenland,https://nos.nl/artikel/126620-hunkeren-naar-een-schaatstocht.html