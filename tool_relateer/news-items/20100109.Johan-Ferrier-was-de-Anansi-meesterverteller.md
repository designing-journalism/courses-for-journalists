2010-01-09 11:59:00,Johan Ferrier was de Anansi-meesterverteller,Door redacteur Aalt van 't Veen Noni Lichtveld is half Surinaams en half Nederlands en ze groeide op in Spanje. Haar vader vertelde aan de kleine Noni vreemde verhalen over de spin Anansi. Een spin die alles kon en daardoor hoop gaf aan iedereen die een wens in vervulling wilde laten gaan. Later in Nederland hoorde Noni de oud-president van Suriname, Johan Ferrier, zulke verhalen vertellen. Noni snapte eindelijk waar ze vandaan kwamen: uit Suriname. Pas later begreep ze de betekenis. Oorspronkelijk komen ze uit Afrika. Ze zijn meegereisd met de weggevoerde slaven. Noni Lichtveld: "Het waren verhalen waaruit kracht en moed kon worden geput, Anansi was uiteindelijk altijd de slimste. Je kon er ook geheimtaal in stoppen. De kikkers in het verhaal bijvoorbeeld moesten de Hollanders voorstellen. En bij argwaan werd gezegd dat het een simpel sprookje was." Meesterverteller Johan Ferrier was een meesterverteller. Hij luisterde menig kinderfeestje op door Anansiverhalen te vertellen. De kinderen hingen aan zijn lippen. Later schreef hij een aantal van die verhalen op in het Grote Anansiboek. Noni Lichtveld gaf er vervolgens een eigen draai aan. "Ik verzon mijn eigen verhalen, husselde alles wat ik ooit had gehoord door elkaar. Soms gebruikte ik de kop van een verhaal dat mijn vader vertelde en de staart van een verhaal van Ferrier. Later maakte ik er ook tekeningen bij." Eerbetoon In mei komt er een speciale editie uit van het Grote Anansiboek van Johan Ferrier. Er staan nieuwe tekeningen van Noni Lichtveld in. Het was bedoeld als een cadeau voor Ferrier, op zijn honderdste verjaardag. Maar hij overleed deze week. Nu wordt het een postuum eerbetoon aan de man die de Surinaamse Vader des Vaderlands was en een begenadigd verhalenverteller. ,Buitenland,https://nos.nl/artikel/127911-johan-ferrier-was-de-anansi-meesterverteller.html