2010-01-12 16:17:00,Royement dreigt voor Elfstedenleden,De Koninklijke Vereniging de Friesche Elf Steden overweegt leden die startbewijzen te koop aanbieden, te royeren. Bij het verenigingsbestuur zijn tot nu toe vijf gevallen bekend van mensen die hun startbewijs voor de Elfstedentocht op Marktplaats hebben gezet. Volgens de vereniging gaat dat in tegen de reglementen, omdat een startbewijs persoonsgebonden is. Zodra het wordt doorverkocht, is het ongeldig, zo waarschuwt de organisatie. Verkopers kunnen dat ondervangen door zelf het startbewijs op te halen en dat dan aan de koper door te sluizen. Omdat er maar 16.000 schaatsers kunnen meedoen aan een Elfstedentocht overtreft de vraag altijd het aanbod. Om een startbewijs te krijgen moet je lid zijn van de Elfstedenvereniging (die een flinke wachtlijst heeft) en ingeloot worden voor de tocht. Per geval bepaalt het bestuur of de verkoper zijn lidmaatschap definitief verliest. Twee leden is al gemeld dat mocht er dit jaar een Tocht der tochten komen, zij die kunnen vergeten.,Binnenland,https://nos.nl/artikel/128639-royement-dreigt-voor-elfstedenleden.html