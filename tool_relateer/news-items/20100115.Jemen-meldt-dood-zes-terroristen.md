2010-01-15 21:52:00,Jemen meldt dood zes terroristen,Jemen zegt dat het opnieuw enkele vooraanstaande leden van al-Qaida heeft gedood. Volgens het leger werden in het noorden van het land acht "gevaarlijke" terroristen in twee auto's vanuit de lucht onder vuur genomen. Mogelijk zijn twee terroristen ontkomen. Vier van de acht terroristen stonden hoog op de opsporingslijst van het Amerikaanse en Jemenitische leger. Een van de doden zou Qassem al-Remi zijn, de vermeende topman van het terroristennetwerk in Jemen. Dat land heeft hem al eens eerder doodverklaard, maar zegt nu zeker te zijn van zijn zaak. Toch zegt de gouverneur van de provincie waarin de aanslag is gepleegd op de terroristen dat hij de identiteiten van de slachtoffers niet kent. De dood van al-Remi zou een zware slag zijn voor al-Qaida, zegt Gregory Johnson, een Amerikaanse Jemen-expert. Al-Remi heeft in Afghanistan gevochten en hij zou het brein zijn achter tal van aanslagen.,Buitenland,https://nos.nl/artikel/129429-jemen-meldt-dood-zes-terroristen.html