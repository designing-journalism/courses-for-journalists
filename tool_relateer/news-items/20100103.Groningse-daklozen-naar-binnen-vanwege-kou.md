2010-01-03 22:30:00,Groningse daklozen naar binnen vanwege kou,Daklozen in de stad Groningen moeten vannacht verplicht binnen slapen in verband met de kou. Volgens de stichting Huis is het niet verantwoord om buiten te blijven. Ook in andere steden wordt gekeken of maatregelen nodig zijn. Het kan vannacht vijftien graden vriezen in gebieden waar sneeuw ligt. Dat is vooral in het noordoosten, Noord-Brabant en Limburg. Aanrijdingen Veel automobilisten zijn dit weekend overvallen door de gladheid. De politie in het noordoosten van het land had veel werk aan aanrijdingen. In Friesland zijn er dit weekend tot nu toe 28 ongelukken gebeurd door ijs en sneeuw. In Drenthe waren dat er zeventien en in Overijssel vijftien. Veel auto's gleden van de weg. Er zijn geen slachtoffers gevallen. Er was alleen sprake van blikschade. De snelwegen zijn inmiddels weer schoon. Kettingbotsing Op de snelweg A6 tussen Emmeloord en Lelystad is een grote kettingbotsing gebeurd. Een kilometer voor de Ketelbrug botsten 15 auto's op elkaar. De oorzaak was een plotseling opdoemende mistbank in combinatie met felle zon. Drie mensen raakten lichtgewond. Ze konden ter plekke worden behandeld aan hun verwondingen. Een rijstrook van de A6 is vier uur afgesloten geweest. Rond half zeven vanavond werd de weg weer vrijgegeven. Meer ongelukken verwacht De ANWB verwacht morgenochtend een kwart meer pechgevallen op de wegen dan op een 'normale' maandagochtend. Gewoonlijk worden op een maandagmorgen 3500 bestuurders geholpen. De verwachting is dat het er morgen zeker 4300 zullen zijn, meldt de ANWB. De stijging van het aantal pechgevallen wordt veroorzaakt door de relatief extreme kou. Het KNMI verwacht in de nacht van zondag op maandag in het hele land temperaturen van min 10 tot min 15 graden. Daarom worden door het hele land een kwart meer wegenwachten ingezet: in totaal maandag 250. De pechgevallen blijven bij zulke lage temperaturen niet beperkt tot startproblemen of het niet open krijgen van het portier. Advies De ANWB adviseert mensen die de weg op willen eerst goed te informeren naar hoe de wegen zijn en geeft ook aanvullende tips: Neem warme kleding, een plaid of een deken mee, zodat u goed beschermd bent tegen de kou als u de auto uit moet bij pech. Neem ook een jas en handschoenen mee.Een reflecterend veiligheidsvest is handig omdat u dan goed zichtbaar bent.Voordat de kou intreedt, kunt u het portier invetten met vaseline of sileconespray, om te voorkomen dat de autodeur vastvriest aan de auto.De klassieke tip: bewaar de slotontdooier in uw jaszak, niet in het dashboardkastje.Zet de auto als u die parkeert in de versnelling, want een handremkabel kan vanwege vocht ook vastvriezen.,Binnenland,https://nos.nl/artikel/126681-groningse-daklozen-naar-binnen-vanwege-kou.html