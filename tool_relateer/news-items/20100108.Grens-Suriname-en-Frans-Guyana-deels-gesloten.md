2010-01-08 18:14:00,Grens Suriname en Frans-Guyana deels gesloten,Door onze correspondent Hennah Draaibaar De grens tussen Suriname en Frans Guyana is tot 15 januari 2010 tussen acht uur 's avonds en vijf uur 's morgens gesloten. De prefect van Frans-Guyana, vergelijkbaar met de Nederlandse commissaris van de Koningin, heeft dit besluit genomen "ter verhoging van de algemene veiligheid". Reizigers uit Suriname mogen in die periode niet aanmeren in het grensplaatsje Saint-Laurent du Maroni. Een uitzondering wordt gemaakt voor zieken en andere spoedeisende gevallen. Tussen Frans Guyana en Suriname is veel verkeer. Een van de redenen is dat veel Fransen en Surinamers familie hebben in beide landen. En er zitten bijvoorbeeld kinderen in Frans Guyana op school die in Suriname wonen. Rellen De maatregel volgt op de rellen van drie weken geleden. Toen raakten honderden lokale bewoners, marrons, slaags met Brazilianen. Er werd geplunderd en vrouwen werden verkracht. De Surinaamse politie heeft 41 mensen aangehouden. De aanleiding voor de rellen was een steekpartij. Het slachtoffer, een inwoner van Albina, werd zwaar gewond vervoerd naar Frans Guyana. Daar is hij uiteindelijk overleden. ,Buitenland,https://nos.nl/artikel/127788-grens-suriname-en-frans-guyana-deels-gesloten.html