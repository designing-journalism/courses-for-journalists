2010-01-05 07:31:00,Beurzen beginnen 2010 met winst,De Amerikaanse aandelenbeurzen zijn het jaar voortvarend begonnen. In New York sloot de toonaangevende Dow Jones-index gisteravond 1,5 procent hoger op bijna 10.594. Op de technologiebeurs Nasdaq was de winst nog iets meer: 1,7 procent. Daarmee zet Wall Street de opgaande lijn van eind vorig jaar voort. De markt reageerde op de onverwacht sterke stijging van de industriële productie in de VS. De betreffende index kwam uit op 55,9 punten tegen 53,6 in november. Het was de vijfde maandelijkse stijging achter elkaar. Een score van boven de vijftig betekent groei, daaronder krimp. Olie Wat ook meespeelde is dat de olieprijs sterk is gestegen. Een vat ruwe olie kost nu meer dan tachtig euro. Daarvan profiteerden de aandelen van de oliemaatschappijen. Gistermiddag sloot de graadmeter AEX in Amsterdam al met een winst van 2,3 procent. Londen, Parijs en Frankfurt kregen er bijna twee procent bij. In Tokio won de Nikkei-index vannacht één procent. Vanochtend opende de AEX vrijwel onveranderd. ,Economie,https://nos.nl/artikel/126907-beurzen-beginnen-2010-met-winst.html