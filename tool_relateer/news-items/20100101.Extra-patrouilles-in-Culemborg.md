2010-01-01 22:44:00,Extra patrouilles in Culemborg,In Culemborg patrouilleert de politie vannacht extra om te voorkomen dat er opnieuw rellen uitbreken. De Mobiele eenheid wordt achter de hand gehouden. In de oudejaarsnacht kwam het in de wijk Terweijde tot confrontaties tussen Marokkaanse en Molukse jongeren. Er werden brandjes gesticht, vernielingen aangericht en er waren vechtpartijen. Vier Marokkanen reden met een auto achteruit door een hek in op een groep Molukkers. Twee inzittenden gingen er vandoor, de andere twee werden door omstanders uit de auto gehaald en zijn in elkaar geslagen. Ze zijn later opgenomen in het ziekenhuis. De politie spreekt van een "ernstig incident". Sinds september zijn er spanningen in Culemborg tussen Marokkaanse en Molukse jongeren. Er waren toen een week lang rellen waarbij de ME werd ingezet. Burgemeester Volgens burgemeester Van Schelven wordt er hard gewerkt om de problemen in de wijk voor eens en voor altijd op te lossen en de aanstichters van onrust voor de rechter te brengen. Tegen RTV Gelderland zei hij dat de "nare sfeer" in de wijk hem behoorlijk dwarszit. Het opsporen van de verantwoordelijken kost volgens de burgemeester veel tijd. Hij roept de inwoners op mee te helpen. Groningen In Groningen zijn bij incidenten rond de viering van Oud en Nieuw vier agenten gewond geraakt. Er werden op diverse plaatsen in de provincie vijftig arrestaties verricht. Het ernstigste incident was in de stad Groningen. Politiemensen die wilden optreden tegen mensen die een groot vuur hadden aangestoken, werden bekogeld met zwaar vuurwerk en andere voorwerpen. Twee agenten moesten met hoofdletsel naar het ziekenhuis. Elders in de provincie raakten nog twee politiemensen gewond. De politie IJsselland zegt dat het eigenlijk gewoon een drukke horeca-nacht was. In Kampen werd een man aangehouden omdat hij was ingereden op jongeren die aan het carbid-schieten waren. De politie in Flevoland spreekt van een gemoedelijke jaarwisseling. Ook in Drenthe, Friesland en de Kop van Noord-Holland bleven de problemen beperkt tot wat kleinere incidenten. Veen In het Brabantse dorp Veen is de nieuwjaarsnacht rustig verlopen. De afgelopen jaren werden in Veen auto's in brand gestoken. Vorig jaar liep dat uit op rellen met de politie. Dit keer was er alles aan gedaan om de situatie onder controle te houden. De ME stond paraat en de Raven, een onbemand spionagevliegtuigje van Defensie, werd ingezet. Op het kruispunt waar het traditioneel tot brandstichting komt, was een feest georganiseerd en autowrakken waren gisteren al in beslag genomen.,Binnenland,https://nos.nl/artikel/126266-extra-patrouilles-in-culemborg.html