2010-01-01 02:08:00,Spanje eerste EU-voorzitter onder nieuw verdrag,Spanje is met ingang van vandaag voorzitter van de EU. De Zweedse premier Fredrik Reinfeldt heeft het stokje, formeel om middernacht, overgedragen aan zijn Spaanse collega JoseÌ Luis Rodriguez Zapatero. Spanje is het eerste land dat het roulerend voorzitterschap overneemt onder het Verdrag van Lissabon, dat op 1 december in werking is getreden. Nieuwe functies De rol van het voorzitterschap is met het in werking treden van het Verdrag van Lissabon veranderd. Voortaan zal de Belg Herman van Rompuy de vergaderingen van de Europese Raad voorzitten. Van Rompuy vertegenwoordigt de EU ook internationaal, samen met de Britse Catherine Ashton. Zij is de buitenlandminister van de EU, ook een nieuwe functie. Spanje heeft het economisch herstel hoog op de agenda van de Europese Unie gezet. Van Rompuy organiseert volgende maand een extra EU-top over de aanpak van de economische crisis. Geslaagd De Zweden mogen terugzien op een geslaagd voorzitterschap. In het afgelopen half jaar kwam het nieuwe Verdrag er, werden er topbenoemingen geregeld en de kredietcrisis bestreden. Alleen de klimaattop in Kopenhagen was een project dat minder succesvol werd afgesloten. ,Buitenland,https://nos.nl/artikel/126230-spanje-eerste-eu-voorzitter-onder-nieuw-verdrag.html