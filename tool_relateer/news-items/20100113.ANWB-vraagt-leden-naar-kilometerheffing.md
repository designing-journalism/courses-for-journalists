2010-01-13 07:19:00,ANWB vraagt leden naar kilometerheffing,Door redacteur Olof van Joolen De ANWB gaat zijn leden raadplegen om zo een definitief standpunt in te nemen over de kilometerheffing. Vooralsnog is de organisatie gematigd positief, maar met een stellingname is de bond nog niet gekomen, omdat er nog te veel onduidelijk is over de heffing. Als een grote meerderheid van de leden tegen is en er door Verkeer en Waterstaat te weinig aan de bezwaren tegemoet wordt gekomen, zal de ANWB de plannen van minister Eurlings niet steunen. Gevoelig Het standpunt van de ANWB ligt zowel binnen als buiten de organisatie gevoelig. Extern, omdat het vorige grote plan van minister Netelenbos door een lobby van de ANWB en de Telegraaf sneuvelde. Intern is het voor de ANWB spitsroeden lopen, omdat er na de presentatie van Eurlings' wetsvoorstel eind vorig jaar veel kritiek losbarstte. Als de ANWB de plannen nu omarmt zonder het de leden expliciet te vragen, zou dit leden kunnen kosten. Daarom gaat de bond nu een uitgebreide raadpleging doen. Internetpeiling In totaal heeft de ANWB vier miljoen leden. Ze mogen allemaal meedoen aan het onderzoek via internet. De organisatie verwacht dat een paar honderdduizend leden zullen reageren. Leden krijgen onder andere de vraag waarom ze voor of tegen zijn. De ANWB denkt dat veel mensen tegen zijn, omdat ze niet goed weten wat hen boven het hoofd hangt. Lobby De bond hoopt midden volgende maand een duidelijk beeld te hebben. Het standpunt gaat dan richting minister Eurlings en de Tweede Kamer. Het is de bedoeling dat het wetsvoorstel over de invoering van de kilometerheffing voor de zomer in stemming komt.,Binnenland,https://nos.nl/artikel/128751-anwb-vraagt-leden-naar-kilometerheffing.html