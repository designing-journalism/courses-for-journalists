2010-01-08 15:26:00,First Choice-cola: wel of geen plagiaat?,Door verslaggever economie Jeroen Schutijser In de supermarkt lijken producten van het huismerk maar al te vaak op de A-merk-variant: zelfde kleur dop, zelfde vorm van de verpakking, nagenoeg hetzelfde etiket met soms letters die bijna identiek zijn. Inbreuk op het merk, heet dat. Onenigheid daarover tussen de merkfabrikanten en supermarkten wordt meestal achter de schermen uitgevochten. Soms komen partijen er niet uit en moet de rechter uitkomst bieden. Op dit moment ligt frisdrankengigant Coca-Cola overhoop met Superunie, de inkooporganisatie van supermarkten als Dirk, Bas, de Spar, Plus, Hoogvliet en Nettorama. Volgens Coca-Cola lijkt de fles cola van Superunie (First Choice) te veel op die van het A-merk. Het zou consumenten in verwarring brengen. Coca-Cola eist dat Superunie stopt met de verkoop van het product. Omzetverlies? Bewijzen dat Coca-Cola omzetverlies lijdt, is echter moeilijk. De rechtbank in Arnhem heeft daarom een marktonderzoeker gevraagd dat uit te zoeken. Mogelijk dat de rechtbank daarna een oordeel velt. Een laatste dergelijke strijd speelde in april 2005, toen Unilever AH voor de rechter daagde. De multinational beschuldigde de supermarkt ook van plagiaat, van maar liefst dertien producten. AH won uiteindelijk met 11-2. Alleen de potten AH-pindakaas leken teveel op die van CalveÃÅ, en de margarinekuipjes van AH konden volgens de rechtbank ook niet door de beugel. Albert Heijn zocht duidelijk de grenzen van het toelaatbare op. En dat doen huismerken (lees: supermarkten) nog steeds. Trots Volgens huismerken-kenner Koen de Jong van IPLC (International Private Label Consult) moeten huismerken veel meer uitgaan van eigen kracht. "Trots zijn op je merk, door juist afstand te nemen van het A-merk. Die na-aperij hebben ze helemaal niet nodig." AH en Jumbo noemt hij al als positieve uitzonderingen. "Net zoals in Engeland. Daar werd vijftien jaar geleden al dit soort rechtszaken gevoerd. Wat dat betreft, lopen we hier een beetje achter." Coca-Cola neemt nu stelling (met argusogen gevolgd door andere A-merk-fabrikanten) omdat huismerken steeds meer terrein winnen. Hun marktaandeel groeit (nu al 25 procent), mede dankzij de economische crisis. Mensen letten meer op hun uitgaven en huismerk-producten zijn vaak 10, 20, tot wel 30 procent goedkoper dan het A-merk.,Economie,https://nos.nl/artikel/127727-first-choice-cola-wel-of-geen-plagiaat.html