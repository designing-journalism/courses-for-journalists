2010-01-03 10:49:00,Het is berekoud,De afgelopen nacht is het behoorlijk koud geweest. In Friesland werden de laagste temperaturen bereikt. Zo was het in Stavoren min 14,4 graden en in Leeuwarden min 12,6 graden. Maar ook in andere provincies was het berekoud. Bijvoorbeeld in Berkhout, in Noord-Holland, werd min 13,8 graden genoteerd en ook in Lelystad daalde het kwik tot ver onder de min tien. Record Toch zijn de temperaturen niets vergeleken met het kouderecord van Nederland. Op 27 januari 1942 werd min 27,4 graden gemeten, zo valt te lezen op de website van het KNMI. KNMI-waarnemer Jaap Langedijk, die indertijd de temperatuur noteerde, werd landelijk bekend. "Zelfs de wekker was bevroren." Bussen De lage temperaturen kunnen problemen veroorzaken op de weg. Wegens de sneeuwval besloot Q-buzz gisterenavond alle busdiensten in Drenthe te schrappen en in Friesland en Groningen beperkt bussen in te zetten, maar voorlopig rijden ze weer. Vervoerder Q-buzz zegt dat reizigers nog wel rekening moeten houden met vertragingen en langere reistijden omdat het op veel plaatsen nog glad is en er veel sneeuw ligt. Ook op de Veluwe ging het gisterenavond mis. Daar vielen alle busdiensten van Veolia uit, behalve in Ede-stad. Verraderlijk In de drie noordelijke provincies zijn vooral de binnenwegen erg glad. Ook in andere delen van Nederland kunnen de wegen glad zijn. Volgens de ANWB valt het op de snelwegen nog wel mee. De ANWB adviseert mensen die de weg op willen eerst goed te informeren naar hoe de wegen zijn. Treinreizigers kunnen via de website van de NS de dienstregeling in de gaten houden. Bekijk hier het actuele weerbericht en de verkeersinformatie.,Binnenland,https://nos.nl/artikel/126531-het-is-berekoud.html