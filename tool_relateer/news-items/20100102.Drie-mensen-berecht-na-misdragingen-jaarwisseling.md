2010-01-02 16:38:00,Drie mensen berecht na misdragingen jaarwisseling,In Rotterdam is vanmiddag in drie zaken uitspraak gedaan door de supersnelrechter. De verdachten waren aangehouden voor vernielingen en bedreigingen tijdens de oud-en nieuwviering. Zes maanden cel, waarvan vier voorwaardelijk, werd opgelegd aan een man die zwaar vuurwerk naar agenten had gegooid. Verder legde de rechter twee keer een taakstraf van vijftig uur op, voor bedreiging van agenten en vernieling. Alle drie de veroordeelden kregen ook huisarrest voor de volgende jaarwisseling. Een vierde zaak is terugverwezen naar de gewone rechter omdat er nog getuigen moeten worden gehoord. Sneller, hogere straffen Het supersnelrecht wordt voor het tweede jaar toegepast. Ook de rechtbanken in Amsterdam, Den Haag en Utrecht doen eraan mee. In totaal zijn bij de politie 2500 incidenten gemeld, waarvan het Openbaar Ministerie 850 verdachten in het vizier heeft. Het OM eist tegen de vandalen hogere straffen dan gebruikelijk. Justitie kondigde eerder al aan om 75 procent zwaarder te straffen tijdens de jaarwisseling.,Binnenland,https://nos.nl/artikel/126403-drie-mensen-berecht-na-misdragingen-jaarwisseling.html