2010-01-04 19:04:00,Schiphol koopt er zestig scanners bij,De luchthaven Schiphol koopt nog eens zestig bodyscanners. Er staan er nu zestien, maar de controles worden sterk uitgebreid. De eerste twintig nieuwe scanners staan er volgende week. De aanleiding is de mislukte aanslag op Eerste Kerstdag bij Detroit. Het poeder dat een Nigeriaanse terrorist op een vlucht van Northwest/Delta meenam zou wellicht bij een scan zijn ontdekt. De scanners kosten 150.000 euro per stuk. Als de overheid niet bijdraagt in de kosten zullen die voor rekening van de passagiers komen, zegt topman Nijhuis van Schiphol. Sterk gedaald Verder maakte Schiphol vandaag bekend dat het aantal vliegtuigpassagiers dat reist via Schiphol vorig jaar sterk is gedaald. Volgens voorlopige cijfers reisden 43,5 miljoen mensen via de luchthaven, een afname van 8,4 procent. Schiphol zag het aantal reizigers al langer achteruitgaan, maar niet eerder zo sterk. Een jaar geleden was de daling nog 0,8 procent. Ook het vrachtvervoer via Schiphol nam flink af, met meer dan 18 procent. Nijhuis wijt de lagere cijfers aan de economische crisis en de vliegtaks. Voor het komende jaar verwacht hij een lichte groei van het aantal reizigers.,Binnenland,https://nos.nl/artikel/126859-schiphol-koopt-er-zestig-scanners-bij.html