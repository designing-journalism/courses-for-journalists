2010-01-07 16:19:00,'AOW-ingreep alleen niet voldoende',Er zijn meer maatregelen nodig om ouderen langer aan het werk te houden. Dat schrijft topambtenaar Buijink van Economische Zaken in zijn traditionele nieuwjaarsartikel in Economische Statistische Berichten, een vakblad voor economen. Hij is blij met de verhoging van de AOW-leeftijd, maar volgens hem blijft de arbeidsdeelname van ouderen aan de lage kant. Buijink pleit onder meer voor een verkorting van de duur van de WW-uitkering. "Op die manier hebben werknemers een groter belang om in hun eigen inzetbaarheid te investeren", schrijft Buijink. Mes in subsidies De topambtenaar vindt verder dat de komende bezuinigingen onder meer moeten worden gebruikt om te snoeien in subsidies en om vaker het profijtbeginsel te volgen. Burgers en bedrijven betalen dan mee aan overheidsvoorzieningen. "Het zou onverstandig zijn om bij het vinden van een oplossing voor het gat in de overheidsfinanciën moeilijke keuzes uit de weg te gaan en de budgettaire problemen op te lossen met lastenverzwaringen of het hanteren van de kaasschaafmethode", schrijft hij. Buijink is het overigens eens met het kabinetsplan om nog niet in 2010 te bezuinigen, maar om in 2011 te beginnen met het op orde brengen van de overheidsfinanciën. Klimaatbeleid Buijink zet vraagtekens bij de ambitieuze plannen van Nederland om de CO2-uitstoot met 30 procent terug te dringen, terwijl met de rest van Europese Unie 20 procent is afgesproken. Hij denkt dat er meer resultaat kan worden geboekt met een internationaal gecoördineerd klimaatbeleid.,Politiek,https://nos.nl/artikel/127497-aow-ingreep-alleen-niet-voldoende.html