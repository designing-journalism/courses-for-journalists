2010-01-07 21:05:00,250 deelnemers aan verzoeningstocht Culemborg,In de Culemborgse wijk Terweijde is vanavond een verzoeningstocht gehouden. Zo'n 250 Molukse, Marokkaanse en autochtone Nederlanders liepen mee. Ook burgemeester Van Schelven, enkele wethouders en raadsleden waren erbij aanwezig. De tocht begon rond zeven uur in het winkelcentrum in de wijk, waar alle deelnemers een rode roos van de plaatselijke supermarkt kregen. De tocht eindigde na een uur bij het startpunt. Daar hielden de burgemeester en vertegenwoordigers van de Molukse en Marokkaanse Nederlanders toespraken. Gesprekken De organisatoren wilden met de tocht benadrukken dat de twee groepen nog wel degelijk naast elkaar kunnen leven. De buurtbewoners waren donderdagmiddag door huis aan huis verspreide brieven opgeroepen om mee te doen. Er deden zich volgens een woordvoerder van de gemeente Culemborg geen incidenten voor. Vanmiddag zijn er op het stadhuis gesprekken gevoerd tussen Marokkaanse en Molukse delegaties uit de wijk. De burgemeester noemde de gesprekken "goed en constructief". Noodverordening Met Oud en Nieuw liep het in Terweijde uit de hand toen een auto met Marokkaanse Nederlanders inreed op Molukse Nederlanders in een tuin. Afgelopen zondag waren er opnieuw ongeregeldheden in de wijk. Maandag werd daarom voor twee weken een noodverordening afgekondigd.,Binnenland,https://nos.nl/artikel/127574-250-deelnemers-aan-verzoeningstocht-culemborg.html