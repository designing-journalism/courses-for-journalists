2010-01-05 12:23:00,Oplages dagbladen blijven dalen,De oplages van de gratis en betaalde dagbladen blijven dalen. In het bijzonder werden minder gratis kranten gedrukt. De oplage van de betaalde kranten was in het derde kwartaal van vorig jaar bijna 3,5 miljoen exemplaren. Dat was 2,9 procent minder dan een jaar eerder. De Telegraaf, de grootste krant, zag zijn oplage met 20.000 dalen en kwam uit op bijna 700.000 per dag. AD, NRC Handelsblad en de Volkskrant verloren duizenden lezers. De oplages van Trouw, Het Parool en het Financieele Dagblad bleven ongeveer gelijk. Bij nrc.next groeide de oplage met bijna vijf procent. Bereik De oplagedaling bij de gratis kranten is nog groter, maar dat is voor een groot deel het gevolg van het verdwijnen van DAG. Bovendien bracht De Pers zijn oplage terug van 300.000 naar 158.000 per dag. Ook drukten Metro en Spits minder exemplaren. De oplages van kranten loopt al lang terug. Volgens de marketingorganisatie voor de dagbladen Cebuco, was de daling vorig jaar gezien de economische omstandigheden "niet eens zo negatief". Cebuco kijkt niet alleen naar de oplage van de dagbladen, maar ook naar het aantal lezers dat kranten onder ogen krijgt. Hoewel er minder kranten worden verspreid, is het bereik volgens Cebuco al jaren stabiel op zeventig procent. ,Economie,https://nos.nl/artikel/126967-oplages-dagbladen-blijven-dalen.html