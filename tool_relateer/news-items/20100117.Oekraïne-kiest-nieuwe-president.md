2010-01-17 09:13:00,Oekraïne kiest nieuwe president,In Oekraïne zijn vandaag de stembussen open voor de verkiezing van de president. De strijd gaat vooral tussen de Russisch-gezinde Viktor Janoekovitsj en premier Joelia Timosjenko. Janoekovitsj is nu de oppositieleider. Hij gaat in de pelingen aan de leiding met veertig procent. Joelia Timosjenko volgt met 23 procent. Ook de pro-westerse president Viktor Joesjtsjenko is kandidaat, maar hij maakt volgens de peilingen nauwelijks kans op herverkiezing. Hij kwam in 2004 aan de macht na een volksopstand wegens verkiezingsfraude tegen Janoekovitsj, maar van de hervormingen die Joesjtsjenko beloofde, is weinig terechtgekomen. Aansluiting bij EU Het land verkeert al tijden in een economische en politieke crisis. Joesjtsjenko wilde dat zijn land lid zou worden van de Europese Unie, maar Brussel is terughoudend. De voormalige Sovjetrepubliek en de EU onderhandelen momenteel over een nauwere samenwerking, maar een lidmaatschap zit er voor Oekraïne nog niet in. Ook premier Timosjenko wil aansluiting van haar land bij de EU. Tweede ronde Als geen van de kandidaten meer dan vijftig procent haalt, volgt een tweede ronde. De verwachting is dat dit nodig is en dat de kiezers op 7 februari een keuze moeten maken tussen Janoekovitsj en Timosjenko.,Buitenland,https://nos.nl/artikel/129664-oekraine-kiest-nieuwe-president.html