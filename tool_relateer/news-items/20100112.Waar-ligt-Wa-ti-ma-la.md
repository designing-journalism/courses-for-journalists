2010-01-12 19:19:00,Waar ligt Wa-ti-ma-la?,Een vierhonderd jaar oude wereldkaart met China als middelpunt wordt vanaf vandaag vertoond in de Amerikaanse nationale bibliotheek. Het is de eerste Chinese kaart waarop Amerika werd weergegeven. De kaart is in 1602 getekend door de Italiaanse missionaris Matteo Ricci. Dat deed hij in opdracht van Wanli, keizer van de Chinese Mingdynastie. Voor het eerst in de geschiedenis werd Chinese en Europese kennis gedeeld om tot een nieuw wereldbeeld te komen. Het is de op één na duurste kaart ooit. Een Amerikaanse stichting kocht de kaart vorig jaar voor een miljoen dollar van een Japanse investeerder. Zeldzaam Met afbeeldingen en korte teksten worden kenmerken van verschillende gebieden op de wereld toegelicht. Afrika zou volgens de kaartmaker het hoogste berggebied hebben en de langste rivier. Op de kaart worden onder andere Zuid-Amerikaanse gebieden als Guatemala ('Wa-ti-ma-la'), Yucatán ('Yo-ho-t'ang') en Chili ('Chih-Li') genoemd. Florida wordt Bloemenland genoemd. Historici noemen de kaart ook wel de 'Onmogelijke zwarte tulp van de cartografie', omdat de kaart zo zeldzaam, belangrijk en exotisch is. De kaart bestaat uit zes losse doeken en is in totaal 3,6 meter breed en 1,5 meter hoog. Het is getekend op rijstpapier, een uiterst kwetsbaar materiaalsoort. Digitaal Er zijn voor zover bekend in totaal zeven exemplaren, maar slechts twee zijn nog in vertoonbare staat. Dit exemplaar komt te hangen in de Library of Congress in Washington D.C. Het is voor het eerst dat de kaart in de VS aan het publiek vertoond wordt. Voor wie de reis naar Washington D.C. te veel moeite is, kan binnenkort terecht op de World Digital Library. De Library of Congress zal de kaart van Ricci in groot formaat inscannen en digitaal beschikbaar stellen.,Buitenland,https://nos.nl/artikel/128697-waar-ligt-wa-ti-ma-la.html