2010-01-14 16:43:00,NS gaat coulant om met vergoedingen wintervertraging,De NS zal coulant omgaan met reizigers die geld terugvragen vanwege de vertraging die ze opliepen tijdens de dagen dat een negatief reisadvies gold. Volgens de NS is het bedrijf niet verplicht de reizigers terug te betalen omdat er sprake was van overmacht en er die dagen een negatief reisadvies gold. Toch wil de NS de reizigers tegemoet komen om te laten zien dat ze de problemen serieus neemt. "Op de goede weg" De aanvragen worden allemaal individueel bekeken en dan wordt beoordeeld of er wel of niet vergoed wordt, zegt de NS. Reizigers kunnen dus niet rekenen op een vergoeding. Reizigersorganisatie ROVER is tevreden met de aanpak van de NS. Eerder dreigde ROVER naar de geschillencommissie stappen om de NS te dwingen de reiziger financieel tegemoet te komen. Met de aangekondigde maatregelen "is de NS nu weer op de goede weg", aldus ROVER. Toekomst Overigens wil de reizigersvereniging het beroep op overmacht alsnog aan de geschillencommissie voorleggen. Dit met het oog op de toekomst. ,Binnenland,https://nos.nl/artikel/129092-ns-gaat-coulant-om-met-vergoedingen-wintervertraging.html