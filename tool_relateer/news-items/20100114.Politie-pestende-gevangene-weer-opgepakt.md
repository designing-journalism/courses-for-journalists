2010-01-14 14:09:00,Politie-pestende gevangene weer opgepakt,Een ontsnapte Britse crimineel die maandenlang de politie uitlachte via internet, is opgepakt. De man wist in september te ontsnappen en plaatste sindsdien op Facebook berichten om de coppers te jennen. De 28-jarige Craig 'Lazie' Lynch zat een straf uit van zeven jaar voor het plegen van gewelddadige inbraken. Eenmaal ontsnapt werd hij bekend onder de naam 'Maximus Justice' en kreeg 40.000 vrienden op het internet. Feestdagen Met Kerst plaatste hij een foto waarop hij een kalkoen in zijn hand had en zijn middelvinger opstak. "Hier is het bewijs. Hoe zou ik in de gevangenis aan zo'n vogel kunnen komen?" Ook plaatste hij op zijn pagina berichten als "Raad eens wie vrij is?" en "Ik heb een prachtvideo van mezelf in Londen, waar ik omringd door sukkels van agenten naar het vuurwerk sta te kijken. Je ziet me zelfs de weg vragen aan de politie". Onder het kopje persoonlijk stond: "Je kunt met me lachen, maar het eindigt in tranen. Altijd weer." Het lijkt erop dat Lynch in dat geval een voorspellende gave had. Hij staat nu weer voor de rechtbank, ditmaal wegens het vluchten voor de politie.,Buitenland,https://nos.nl/artikel/129064-politie-pestende-gevangene-weer-opgepakt.html