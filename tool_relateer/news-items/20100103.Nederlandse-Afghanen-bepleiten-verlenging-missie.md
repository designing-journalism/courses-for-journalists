2010-01-03 19:58:00,Nederlandse Afghanen bepleiten verlenging missie,Het kabinet probeert deze maand een beslissing te nemen over de verlenging van de missie in Uruzgan. Het besluit, dat mogelijk 8 januari al valt, wordt met spanning tegemoet gezien, ook door de ongeveer 40.000 Afghanen in Nederland. Twee van hen zijn Belkes Khoja en Ofran Badakhsjani. Zij volgen de ontwikkelingen in Afghanistan op de voet. Ze zouden graag zien dat Nederland in Afghanistan blijft. Volgens de afspraken trekt Nederland zich eind dit jaar terug uit Uruzgan, maar de internationale druk op Nederland om te blijven is groot. Niet alleen wil de Afghaanse president Karzai dat Nederland blijft, ook de NAVO en de Amerikaanse president Obama hebben verzoeken gedaan aan het kabinet. Ook Badakhsjani en Khoja zien het liefst dat de Nederlandse troepen blijven. Weggaan zou een ramp zijn voor Afghanistan. Buitenlandse hulp kan ook op afstand blijven, zegt Belkes Khoja. Zij vluchtte in 1991 op 24-jarige leeftijd naar Nederland. Ze volgde hier opleidingen en geeft tegenwoordig Afghaanse cultuurlessen, onder meer aan officieren die mogelijk worden uitgezonden naar Afghanistan. Badakhsjani, 26-jarige student politicologie, is ook van mening dat Nederland moet blijven, al dan niet met militairen. "Maak af waar je aan begonnen bent." Bekijk een uitgebreid gesprek met Belkes Khoja en Ofran Badakhsjani aan de rechterkant van deze pagina.,Buitenland,https://nos.nl/artikel/126655-nederlandse-afghanen-bepleiten-verlenging-missie.html