2010-01-11 11:41:00,Piloot Julio Poch wil in Argentinië onschuld aantonen,Julio Poch wil uitgeleverd worden aan zijn geboorteland Argentinië. De 57-jarige ex-Transaviapiloot zegt dat vandaag in een interview met De Telegraaf. Vorige maand spande Poch nog een kort geding aan tegen de Nederlandse staat, waarin hij vroeg om hier te worden berecht. Dat verzoek wees de rechter af. Julio Poch zit sinds 22 september gevangen in de buurt van Madrid. Spanje wil hem aan Argentinië uitleveren, dat hem ervan verdenkt dat hij heeft meegewerkt aan dodenvluchten tijdens de junta in de jaren zeventig. Gerechtigheid Het uitleveringsverzoek van Argentinië wordt aanstaande woensdag behandeld door het nationale gerechtshof in Madrid. In het Telegraaf-interview zegt Poch dat hij zich "niet zal verzetten door lange juridische procedures in te gaan. Want ik wil gerechtigheid. En die vind ik alleen in mijn geboorteland". De verdachte piloot ontkent elke betrokkenheid bij de dodenvluchten in de jaren zeventig, waarbij tegenstanders van het regime werden gedrogeerd en boven de oceaan uit vliegtuig of helikopter werden gegooid. Volgens hem zijn de verklaringen van zijn collega's die hem bij de Nationale Recherche hadden aangegeven beïnvloed door alcohol en emoties. Ook zou er een Transaviapiloot zijn die een persoonlijke kruistocht tegen Poch voert. Procesduur Julio Poch zegt zijn onschuld te kunnen aantonen met logboeken, de marinearchieven en getuigenverklaringen. Hij is bang, vertelt hij tegen De Telegraaf, voor de lange duur van het proces. "Het kan toch niet zo zijn dat ik daar tien jaar op mijn proces moet wachten?" De Nederlandse en Spaanse regeringen moeten de rechtsgang in Argentinië in de gaten houden, zegt Poch. Máxima De dochter van Julio Poch heeft een brief gestuurd naar prinses Máxima waarin ze haar vraagt om haar invloed te gebruiken om Poch uit de cel te krijgen. Een woordvoerder van de Rijksvoorlichtingsdienst (RVD) zegt dat de brief vorige week is aangekomen bij het kabinet van de Koningin. Hij is inmiddels doorgestuurd naar het ministerie van Justitie, waar hij beantwoord zal worden. "De prinses kan en wil zich niet bemoeien met deze zaak", zegt de RVD.,Buitenland,https://nos.nl/artikel/128339-piloot-julio-poch-wil-in-argentinie-onschuld-aantonen.html