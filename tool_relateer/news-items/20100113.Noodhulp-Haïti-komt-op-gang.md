2010-01-13 18:20:00,Noodhulp Haïti komt op gang,Van alles kanten is noodhulp toegezegd aan Haïti dat werd getroffen door een zware aardbeving. De Verenigde Naties maken 10 miljoen dollar vrij voor de slachtoffers van de aardbeving in Haïti. Ook president Obama heeft noodhulp toegezegd. Nederland schenkt twee miljoen euro aan noodhulp. De Europese Unie stelt drie miljoen euro beschikbaar, de Wereldbank 100 miljoen dollar. Vanaf vliegveld Eindhoven vertrekt deze avond nog een Urban Search and Rescue Team. De zestig mensen en speurhonden gaan helpen bij het opsporen van de duizenden mensen die nog onder het puin bedolven liggen. Defensie heeft een transportvliegtuig beschikbaar gesteld. De Samenwerkende Hulporganisaties hebben (SHO) giro 555 geopend om geld in te zamelen. Plannen voor een tv-actie op de publieke omroep zijn er nog niet. Haïti werd getroffen door de zwaarste aardbeving in 200 jaar. De VS stuurde gisteravond al de eerste goederen en reddingswerkers. De VN roept alle afdelingen op om een grote hulpactie op touw te zetten. Tsunami "De ernst van de situatie lijkt op die van Zuidoost-Azië na de tsunami in 2004. We zijn nu aan het kijken welke vorm van hulp mogelijk is en het meest effectief", zei minister Koenders voor Ontwikkelingssamenwerking vanmiddag. Het Internationale Rode Kruis heeft twee noodteams gestuurd. Later wordt bepaald of er meer teams van het Rode Kruis zullen afreizen.,Buitenland,https://nos.nl/artikel/128818-noodhulp-haiti-komt-op-gang.html