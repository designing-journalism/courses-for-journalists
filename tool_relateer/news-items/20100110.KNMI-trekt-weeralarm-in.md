2010-01-10 16:31:00,KNMI trekt weeralarm in,Het KNMI trekt het weeralarm voor de noordelijke provincies in. De windsnelheid is gedaald tot onder de 6 Beaufort, de ondergrens voor een waarschuwing voor sneeuwjacht. De waarschuwing voor het verkeer blijft wel van kracht omdat het op veel plaatsen nog glad is. Vooral in de noordelijke provincies zorgt de combinatie van vorst, sneeuw en harde wind voor problemen. Graafmachines In Friesland, Groningen, Drenthe en op Texel rijden weinig of geen bussen. In Drenthe kwam het busverkeer pas na half drie weer op gang. In de noordelijke provincies waren de meeste hoofdwegen goed begaanbaar. Wel waren de Oostvaardersdijk bij Flevoland en de dijk tussen Lelystad en Enkhuizen een groot deel van de dag afgesloten voor alle verkeer. De wind en sneeuwval zullen vannacht en morgen verder afnemen. In het Friese dorpje Nes, in de gemeente Dongeradeel, moesten vanmiddag graafmachines eraan te pas komen om de wegen sneeuwvrij te maken. De sneeuwduinen hadden het dorpje van de buitenwereld afgesneden. Lege treinen Volgens de NS waren er ook vandaag nauwelijks problemen op het spoor. Uit voorzorg is de dienstregeling voor het hele weekeinde aangepast. De Nederlandse Spoorwegen reden vannacht op trajecten in Noord-Nederland, de Kop van Noord-Holland en de driehoek Arnhem-Deventer-Enschede met lege treinen. NS en ProRail hielden daarmee de wissels in beweging, zodat ze sneeuwvrij bleven. Korting Het spoorbedrijf verlengt het 'zoutkaartje', de actie waarmee reizigers buiten de spits goedkoper kunnen reizen. Van maandag tot en met woensdag krijgen ze weer 40 procent korting in de daluren. Sinds afgelopen donderdag wordt de korting gegeven en dat is volgens de spoorwegen een succes. Het zoutkaartje werd ingevoerd op verzoek van de overheid met als doel om burgers aan te moedigen de auto te laten staan in de barre weersomstandigheden. Op veel plekken in Nederland zorgt het winterse weer ook voor veel plezier en mooie plaatjes.,Binnenland,https://nos.nl/artikel/128081-knmi-trekt-weeralarm-in.html