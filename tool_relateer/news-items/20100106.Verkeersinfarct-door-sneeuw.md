2010-01-06 22:44:00,Verkeersinfarct door sneeuw,Het verkeer in de regio Amsterdam had vanavond veel last van zware sneeuwval. Rond de hoofdstad was er sprake van een verkeersinfarct. Er is veel blikschade gemeld. Ernstige ongelukken zijn vooralsnog niet gebeurd en dat komt vooral omdat auto's vaak niet harder dan stapvoets konden rijden. Volgens Rijkswaterstaat kon rond Amsterdam niet gestrooid worden, omdat alles vaststond. Ook de sneeuwschuivers en strooiwagens kwamen in de file terecht en konden pas de weg op als het rustiger werd. Op de ringweg A10 rond Amsterdam stonden in beide richtingen dertig kilometer file. Ook op de A9 tussen Alkmaar en Amstelveen en op de A4 bij Amsterdam waren er lange files. Waarschuwing In Amsterdam is het in de loop van de avond gestopt met sneeuwen. Het gebied met zware sneeuwval trekt langzaam naar het zuidoosten en schampt langs Den Haag en Rotterdam en Zuidwest-Nederland. Het KNMI waarschuwt automobilisten dat er gladheid kan ontstaan in het noordoosten door aanvriezende mistbanken. Ook is het op lokale wegen plaatselijk glad door bevriezing. Openbaar vervoer Van en naar station Haarlem is sinds vijf uur vanmiddag geen treinverkeer meer mogelijk. Door de zware sneeuwval is er een wisselstoring. ProRail heeft een storingsploeg naar het station gestuurd. Het is nog onduidelijk wanneer de stremming verholpen is. Er rijden in de regio Haarlem-Zaanstad-Amsterdam geen bussen. In Noord-Nederland rijden veel bussen met vertraging. Vervoerder Qbuzz raadt reizigers in Friesland, Groningen en Drenthe aan om zo snel mogelijk in de bus te stappen, omdat ze geen garanties kan geven of de bussen later vanavond kunnen rijden.,Binnenland,https://nos.nl/artikel/127279-verkeersinfarct-door-sneeuw.html