2010-01-05 16:07:00,Morgen eerste toertochten,Op het Henschotermeer in Woudenberg wordt morgen de eerste officiële schaatstocht op natuurijs gehouden. De KNSB heeft het ijs beoordeeld en veilig bevonden. Deelnemers aan de tocht kunnen kiezen uit afstanden tussen twee en veertig kilometer. Starten kan tussen de 10.00 en 15.00 uur. Ook in Eernewoude in Friesland wordt morgen een toertocht gehouden, maar daarvoor is geen officiële goedkeuring van de KNSB. Volgens IIsklub Lyts Begjin is het echter wel verantwoord om op de Jan Durkspolder te schaatsen en en kan de tocht gewoon gereden worden. De startplaats is bij de Manjepetsweim vanaf 12.00 uur. De afstanden zijn 7,5 en 15 km, maar op sommige plaatsen moet wel gekluund worden. Oppassen De KNSB waarschuwt mensen die het natuurijs op willen nog altijd goed op te passen. De kwaliteit van het ijs is op veel plaatsen slecht. Open water kan het beste gemeden worden. Net als in december zorgt nu ook de sneeuw ervoor dat het ijs nauwelijks aangroeit. Door de isolerende werking van de sneeuw kan het zefs zijn dat de dikte van het ijs afneemt. Schaatsliefhebbers kunnen voorlopig beter naar de ijsbaan. Niet alleen zijn die veilig, ze worden ook nog eens sneeuwvrij gehouden. Weermannen Jaap Wansinck van de KNSB zegt dat weermannen terughoudender moeten zijn. "Ze moeten zich bezighouden met het weer en niet met het ijs". Volgens Wansinck mogen weermannen best zeggen dat er vorst aankomt en dat er op langere termijn misschien ijs gaat komen, "maar ze moeten niet gaan roepen dat de schaatsen uit het vet kunnen en dat we volgende week en zondag kunnen schaatsen, want zo werkt het dus niet". "De KNSB is de organisatie die het schaatsen moet promoten en wij doen nu als KNSB niets anders dan het schaatsen tegenhouden om mensen natte pakken te besparen", aldus Wansinck. Eerste reserveringen In Leeuwarden zijn de eerste hotelreserveringen voor een mogelijke Elfstedentocht overigens al binnen. Bij Hotel 't Anker in de Friese hoofdstad hebben veertien mensen tien euro betaald om zeker te zijn van een bed, mocht de Tocht der tochten gereden worden. ,Binnenland,https://nos.nl/artikel/126975-morgen-eerste-toertochten.html