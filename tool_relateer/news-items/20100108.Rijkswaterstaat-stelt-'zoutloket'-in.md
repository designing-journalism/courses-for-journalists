2010-01-08 17:04:00,Rijkswaterstaat stelt 'zoutloket' in,Rijkswaterstaat opent per direct een 'zoutloket'. Dit loket gaat de vraag naar en het aanbod van zout in Nederland coördineren. Voor lokale wegen kunnen volgens Rijkswaterstaat alternatieve strooimiddelen als pekel, zand en grit worden gebruikt. De organisatie garandeert dat tot en met de avondspits op maandag alle belangrijke wegen in Nederland bestrooid worden en dus goed begaanbaar zullen zijn. Door het langdurige winterweer is er nu al anderhalf keer zoveel strooizout gebruikt als normaal in een jaar. De voorraden dreigen daardoor uitgeput te raken. AkzoNobel levert de komende dagen ook nog eens 15.000 ton strooizout aan Rijkswaterstaat. Rijkswaterstaat kan met de extra levering zeker weer een paar dagen vooruit. Na het weekend komt er ook extra aanvoer van zoutproducent Frisia in Friesland. De levering van AkzoNobel is ruim éénvijfde van de hoeveelheid die normaal in een jaar wordt gestrooid. Het zout is afkomstig van de nog niet verkochte voorraden van de fabrieken in Hengelo, Delfzijl en Denemarken. Het zout wordt tot en met woensdag geleverd. Rijkswaterstaat betaalt daarvoor de marktprijs, zegt AkzoNobel. Het zout wordt niet alleen op de snelwegen gestrooid, maar ook op provinciale en lokale wegen. Zoutkaartje Intussen heeft de Nederlandse Spoorwegen (NS) 'zoutkaartje' een groot succes genoemd. In de daluren heeft de vervoerder de afgelopen twee dagen 10 procent meer reizigers gehad dan normaal. Waar op een reguliere dag de verhouding reizigers in de spits en daluren 55-45 is, is die verhouding sinds de invoering van het 'zoutkaartje' 50-50. De treinvervoerder kwam met het zoutkaartje op verzoek van de overheid, om automobilisten in de periode van het winterweer een aantrekkelijk alternatief te bieden voor de auto. Iedereen die niet in de spits reist, heeft donderdag en vrijdag 40 procent korting gekregen, iets dat normaal alleen is voorbehouden aan houders van een kortingskaart. ,Binnenland,https://nos.nl/artikel/127680-rijkswaterstaat-stelt-zoutloket-in.html