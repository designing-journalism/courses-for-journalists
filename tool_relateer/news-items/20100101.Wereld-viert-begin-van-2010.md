2010-01-01 09:25:00,Wereld viert begin van 2010,In de hele wereld is het nieuwe jaar feestelijk ingewijd. Op het atol Kiritimati werd als eerste Oud en Nieuw gevierd. De ongeveer vijfduizend inwoners vierden de jaarwisseling als eersten op aarde, gisteren om 11.00 uur Nederlandse tijd. Het gebied loopt dertien uur voor op Nederland. Kiritimati is het belangrijkste eiland van de republiek Kiribati, die in de Stille Oceaan ligt en meer dan dertig atollen en eilanden omvat. Die liggen zo'n 6700 kilometer ten oosten van Sydney in Australië en 5300 kilometer ten westen van San Francisco in de VS. Kamp Holland De eerste grote stad die het nieuwe jaar in ging, was Auckland in Nieuw-Zeeland. Daarna was het de beurt aan Sydney in Australië. Daar vond het traditionele vuurwerk plaats op Harbor Bridge. Er keken 1,5 miljoen mensen naar. Ook in Kamp Holland hebben de Nederlandse militairen de jaarwisseling gevierd. Aan de zijkant van deze pagina staan enkele foto's uit Afghanistan. Honderdduizenden Op Times Square in New York hebben honderdduizenden mensen het nieuwe jaar begroet. Ze telden in de vrieskou af, terwijl de kristallen nieuwjaarsbol omlaag kwam. Daarna werden vuurwerk en confetti de lucht ingeschoten. In Brazilië kon het feest op het strand van Copacabana ondanks het noodweer van gisteren doorgaan. Twee miljoen mensen keken er naar een gigantisch vuurwerk. Zuid-Afrika ging het jaar opgetogen in. President Zuma zei dat het jaar van het WK voetbal het belangrijkste voor zijn land wordt sinds de afschaffing van de Apartheid. Waarschuwingen In Europa hadden de regeringsleiders waarschuwende woorden. Zo zei de Duitse bondskanselier Merkel dat de economische crisis nog niet achter de rug is. De Britse premier Brown waarschuwde dat het terrorisme ook in het tweede decennium van de eeuw een serieuze bedreiging blijft. De mislukte aanslag met Kerstmis herinnert ons er volgens hem aan dat we waakzaam moeten blijven. ,Buitenland,https://nos.nl/artikel/126120-wereld-viert-begin-van-2010.html