2010-01-13 13:01:00,Klacht De Roy van Zuydewijn ongegrond verklaard,De overheid heeft zich niet bemoeid met het privéleven van Edwin de Roy van Zuydewijn, de ex-man van prinses Margarita. Dat zegt ombudsman Brenninkmeijer die de zaak onderzocht heeft. Wel zegt de ombudsman dat het Kabinet der Koningin informatie heeft ingewonnen bij het Bouwfonds over de werkzaamheden van De Roy van Zuydewijn. Maar Brenninkmeijer gelooft niet dat er druk is uitgeoefend om de zakelijke relatie met De Roy te verbreken. De ex-man van Margarita zegt dat hij sinds zijn relatie met Margarita geen opdrachten meer kreeg van het Bouwfonds. Hij beschuldigt de rijksoverheid daarvan. Ook denkt De Roy dat hij gedwarsboomd is toen hij in een reclamespotje voor de BOB-campagne wilde spelen, maar zijn opdracht ineens geannuleerd werd. Interview De klachten van De Roy dateren uit 2001, toen het onderzoek van het Kabinet der Koningin heeft plaatsgevonden. Twee jaar later gaf hij samen met prinses Margarita een interview aan HP/De Tijd dat veel stof deed opwaaien. Het tweetal beschuldigde de koninklijke familie van afluisterpraktijken en het dwarsbomen van de Roy van Zuydewijn. Prinses Margarita raakte daardoor gebrouilleerd met haar familie en was niet meer welkom bij bijzondere gebeurtenissen. Zo werd het stel niet uitgenodigd voor het huwelijk van prins Willem-Alexander en Máxima en de uitvaart van prins Claus. Excuses Datzelfde jaar nog bood premier Balkenende het paar publiekelijk excuses aan namens het kabinet, omdat de twee niet waren ingelicht over het onderzoek naar het verleden van De Roy. Het paar is in 2006 gescheiden en Margarita werd weer in de koninklijke familie opgenomen. Dakloos De Roy van Zuydewijn heeft sindsdien geen vast adres. Zijn betrekking bij het Bouwfonds is hij kwijtgeraakt en hij zou geen geld meer hebben. De ex-man van prinses Margarita zegt sinds 2002 geen werk meer te kunnen vinden, omdat hij in zijn goede naam is aangetast. In november plaatste de belastingdeurwaarder zelfs een advertentie, omdat de fiscus niet wist waar de blauwe envelop bezorgd moest worden. ,Binnenland,https://nos.nl/artikel/128794-klacht-de-roy-van-zuydewijn-ongegrond-verklaard.html