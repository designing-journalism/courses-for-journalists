2010-01-08 16:43:00,'Hutu-extremisten vermoordden president Rwanda',Het waren extremistische Hutu's, niet Tutsi-rebellen, die in 1994 de president van Rwanda hebben vermoord. Dat is de belangrijkste conclusie van een Rwandese onderzoekscommissie. De dood van president Habyarimana vormde het begin van een strijd waarbij 800.000 slachtoffers vielen. Volgens de commissie werd het vliegtuig met daarin de Hutu Habyarimana neergeschoten door zijn eigen Hutu-soldaten. De commissie is op basis van de analyse van ballistisch materiaal en door het horen van 557 getuigen tot haar bevindingen gekomen. President Habyarimana streefde naar een verzoening met Paul Kagame, de toemalige leider van de Tutsi-rebellen en de huidige president van Rwanda. Eerder werden de Tutsi-rebellen van Kagame verantwoordelijk gehouden voor de aanslag door de Franse onderzoeksrechter Jean-Louis BruguieÌ€re. Als gevolg van zijn conclusies en het uitvaardigen van arrestatiebevelen voor negen mensen rond Kagame werden de betrekkingen tussen Rwanda en Frankrijk verbroken. Gedeelde geschiedenis De Franse minister van Buitenlandse Zaken Bernard Kouchner is in de Rwandese hoofdstad Kigali voor een volgende stap in de normalisering tussen zijn land en Rwanda. Kouchner: "We vergeten het verleden niet, maar het belangrijkst is te denken aan de toekomst." Na een gesprek met Kouchner zei de Rwandese minister van Buitenlandse Zaken dat beide landen beginnen aan een nieuwe fase "in onze gedeelde geschiedenis". Eind vorig jaar benoemden Rwanda en Frankrijk al ambassadeurs. Kouchner zei ook dat aan het Franse parlement een wetsvoorstel zal worden voorgelegd voor een juridische task force. Die moet zaken onderzoeken waarbij Frankrijk is betrokken, bijvoorbeeld door Rwandezen die in Frankrijk wonen en hebben deelgenomen aan de genocide.,Buitenland,https://nos.nl/artikel/127755-hutu-extremisten-vermoordden-president-rwanda.html