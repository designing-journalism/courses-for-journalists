2010-01-09 08:35:00,Arrestatie in vliegtuig op Heathrow,De politie heeft op de luchthaven Heathrow drie jonge mannen gearresteerd in een vliegtuig dat op het punt stond naar Dubai te vertrekken. De drie zouden dreigende taal hebben geuit. Gewapende agenten met speurhonden kwamen de Boeing 777 binnen om de verdachten in de boeien te slaan. Volgens de politie zijn het drie jonge Engelsen. Veiligheidsagenten hebben het Emirates-toestel doorzocht maar niets bedreigends gevonden. Het incident had geen gevolgen voor het vliegverkeer. F16's In de Verenigde Staten was ook een incident met een passagier in een vliegtuig. Op een binnenlandse vlucht naar San Franscisco weigerde een man plaats te nemen in zijn stoel. Hij sloot zich daarna op in het toilet. Er werden twee F16's naar het vliegtuig gestuurd, dat onder begeleiding van de gevechtsvliegtuigen een tussenlanding maakte in Colorado Springs. Daar is de man, die onder invloed van alcohol zou zijn, gearresteerd.,Buitenland,https://nos.nl/artikel/127854-arrestatie-in-vliegtuig-op-heathrow.html