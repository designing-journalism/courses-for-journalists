2010-01-11 13:05:00,Fors banenverlies in bouw voorspeld,De bouw krijgt het dit jaar nog moeilijker dan in 2009 en ook 2011 wordt een zwaar jaar. Als gevolg daarvan komen veel bouwvakkers zonder werk te zitten. Volgens het Economisch Instituut voor de Bouwnijverheid (EIB) is de productie vorig jaar met vijf procent gedaald, in 2010 zal dat naar verwachting een daling zijn met 7,5 procent. "De sector moet rekening houden met een langdurige crisis", zegt directeur Taco van Hoek van het EIB. "Je ziet dat het economisch herstel dit jaar op allerlei onderdelen inzet, maar dat gaat volledig voorbij aan de bouw." Kantoren De pijn zit vooral in nieuwbouw van huizen, kantoren en andere bedrijfsgebouwen. Het aantal bouwvergunningen is sterk teruggelopen, waardoor een verdere afname van de bouwproductie onvermijdelijk is. Naar verwachting worden er dit jaar 62.000 huizen gebouwd tegen 72.000 woningen vorig jaar. Pas na 2012 wordt een herstel verwacht. Vooral de bouw van woningen zal dan weer aantrekken, het herstel van de kantorenmarkt laat langer op zich wachten. Zzp'ers In de grond-, weg- en waterbouw gaat het wel goed dankzij extra investeringen van de overheid. De grootste klap voor de werkgelegenheid wordt dit jaar verwacht. Vorig jaar raakten zo'n 10.000 mensen hun werk kwijt, dit jaar komen nog eens 33.000 bouwvakkers op straat te staan. Voor het eerst neemt ook de werkgelegenheid voor zelfstandige bouwvakkers (zzp'ers) af.,Economie,https://nos.nl/artikel/128335-fors-banenverlies-in-bouw-voorspeld.html