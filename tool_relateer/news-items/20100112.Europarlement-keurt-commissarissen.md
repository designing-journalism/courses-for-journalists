2010-01-12 18:00:00,Europarlement keurt commissarissen,Door correspondent Chris Ostendorf Deze en komende week moeten 26 kandidaat-Eurocommissarissen het Europees Parlement ervan overtuigen dat zij geschikt zijn om zitting te nemen in het dagelijks bestuur van de EU. In openbare hoorzittingen moeten de kandidaten honderden vragen van de parlementariërs beantwoorden. Het fenomeen van hoorzittingen, waarbij het parlement de kandidaat-commissarissen op de gril legt, is bijzonder. In Nederland heeft een minister voor de benoeming alleen een gesprek met de minister-president. Maar in Europa moet de kandidaat zich verdedigen in een zaal vol Europarlementariërs. De gesprekken zijn gedetailleerd en inhoudelijk. De parlementariërs komen met detailvragen: weet u wel hoeveel de EU jaarlijks uitgeeft in Afghanistan? Bent u voor verplichte bodyscans op alle Europese luchthavens? Meestal weten de kandidaat-commissarissen zich er wel uit te redden. Soms moeten ze het antwoord schuldig blijven. Neersabelen Na afloop van het eerste en belangrijkste gesprek met Catherine Ashton, de kandidaat-minister van Buitenlandse Zaken en tevens vice-voorzitter van de Commissie, werd duidelijk dat het parlement wel kritisch is, maar terugdeinst voor de consequenties. Parlementariërs buitelden over elkaar heen in een poging barones Ashton neer te sabelen: geen ervaring, geen leiderschap, geen visie. De drie kernkwaliteiten voor een bestuurder ontbreken. Toch krijgt zij van het parlement het voordeel van de twijfel. Wegstemmen Het parlement kan namelijk geen individuele commissarissen afwijzen. Aan het eind van de reeks hoorzittingen wordt gestemd over de hele commissie. Voordat ze voldoende argumenten hebben om de hele commissie naar huis te sturen, moeten er hele concrete schandalen boven water komen. Dat kan deze en komende week nog gebeuren. Zo ligt de Bulgaarse kandidaat Jeleva onder vuur, omdat zij volgens Financial Times Deutschland nevenactiviteiten zou hebben verzwegen. Een aantal andere Oost-Europese kandidaten moet zich verantwoorden over hun communistische verleden. Of dat leidt tot het wegstemmen van het team van Barroso, moet later deze maand blijken. ,Buitenland,https://nos.nl/artikel/128672-europarlement-keurt-commissarissen.html