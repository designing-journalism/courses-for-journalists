2010-01-08 16:11:00,Friesland tegen extra zoutwinning,De provincie Friesland is tegen de extra zoutwinning in Franekeradeel door Frisia Zout. Gisteren kreeg het bedrijf toestemming van minister Van der Hoeven van Economische Zaken om een nieuwe put te openen. Begin vorig jaar blokkeerde de Tweede Kamer een vergunning daarvoor omdat de bodem dan daalt. Dat kan tot problemen leiden voor de waterhuishouding, landbouw en natuur. Van der Hoeven gaf toestemming voor 100.000 ton zout, die een bodemdaling veroorzaakt van vijf millimeter. Als gevolg daarvan komt meer kwelwater uit de Waddenzee in de Friese bodem terecht. Loodsen Volgens Van der Hoeven is er een bijzondere situatie door een dreigend tekort aan strooizout. Daardoor vindt ze dat ze aan de bezwaren van de Tweede Kamer voorbij kan gaan. "Ik vind dit niet zo sjiek en dat krijgen de betreffende partijen van me te horen", zei gedeputeerde Sjoerd Galema. Strooiwagens De voorraden strooizout bij gemeenten en Rijkswaterstaat zijn bijna op. Ook bij Frisia ligt er weinig zout meer in de loodsen. "Doorgaans is een strooizoutperiode in Nederland niet langer dan een week, maar dit duurt al drie weken", zegt directeur Durk van Tuinen van Frisia. Het extra zout dat Frisia vanaf maandag levert, komt geen dag te laat. Er is nu al anderhalf keer zoveel strooizout gebruikt als normaal in een heel seizoen. Ook de komende dagen moeten de strooiwagens weer uitrijden omdat er in het weekeinde weer sneeuw valt. Opgepompt Frisia benut de bestaande putten tot het uiterste, nu het bedrijf volgende week op een nieuwe plek mag beginnen. Door alles op alles te zetten kan het bedrijf 3000 ton per dag produceren, volgende week wordt dat 3500 ton. De fabriek bij Harlingen haalt het zout enkele kilometers verderop uit de grond. Daar wordt zoet water in zoutlagen geperst. Water en zout komen via leidingen in de fabriek, waar het wordt 'ingedampt'. De Friese Milieufederatie betreurt het besluit ook. "De bodemdaling is onomkeerbaar", zegt voorzitter Pieter de Haan. "De mobiliteit zal onder deze omstandigheden een stapje terug moeten zetten.",Binnenland,https://nos.nl/artikel/127659-friesland-tegen-extra-zoutwinning.html