2010-01-06 21:32:00,Vliegverkeer Schiphol ligt vrijwel plat,Op luchthaven Schiphol zijn veel vluchten ernstig vertraagd of zelfs geannuleerd door de zware sneeuwval. Maatschappijen besloten op basis van de weersverwachting om niet op Amsterdam te vliegen. Gestrand Hierdoor zijn honderden passagiers gestrand op de luchthaven. Zij worden vannacht ondergebracht in hotels. Er worden vooralsnog geen veldbedden ingericht om passagiers op te vangen. Niet uitwijken Door de sneeuwval kon er woensdagavond lange tijd maar één start- en landingsbaan worden opengehouden. In de loop van de avond werd ook een tweede baan geopend. Vliegtuigen kunnen ook nauwelijks uitwijken omdat ook Groot-Brittannië en Duitsland te kampen hebben met winterse omstandigheden. Schiphol verwacht dat er ook donderdagochtend nog vertragingen zullen zijn. Passagiers krijgen het advies om contact op te nemen met hun vliegtuigmaatschappij. ,Binnenland,https://nos.nl/artikel/127322-vliegverkeer-schiphol-ligt-vrijwel-plat.html