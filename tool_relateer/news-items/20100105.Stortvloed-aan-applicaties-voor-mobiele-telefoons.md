2010-01-05 10:42:00,Stortvloed aan applicaties voor mobiele telefoons,Door economieredacteur Nik Wouters Skype, een slaapanalyseprogramma, een navigatiesysteem, een vertaalprogramma. Dat zijn slechts enkele van de honderdduizenden programma's die voor mobiele telefoons het afgelopen jaar zijn uitgebracht. Voor de verschillende merken mobiele telefoons zijn nu bijna 300.000 programma's beschikbaar, blijkt uit cijfers van Distimo, een Nederlands bedrijf dat deze nieuwe markt analyseert. Zeker vier miljard applicaties zijn inmiddels door telefoongebruikers gedownload. Een deel van de applicaties is gratis, een deel kost wel wat om te downloaden. Hoeveel geld er in de markt omgaat is gissen, aangezien bedrijven geen omzetcijfers bekendmaken. Apple De kleine programmaatjes, zogenoemde apps, zijn populair geworden op de iPhone van Apple. Het Amerikaanse bedrijf opende als eerste een virtuele winkel voor de programmaatjes in juli 2008. Begin 2009 waren er slechts 15.000 programma's te verkrijgen in de app store van Apple. In een jaar tijd zijn er 109.000 bijgekomen. Dat is een stijging van meer dan 700 procent. Eén van de opmerkelijkste programma's in de geschiedenis van de app store was het programma 'I am Rich'. Een programma zonder functie dat door de maker voor bijna 800 euro in de winkel van Apple was gezet als statussymbool. Toen Apple het programma de volgende dag verwijderde, omdat het niet aan de eisen van het bedrijf voldeed, hadden acht personen het nutteloze programma aangeschaft. Concurrentie Na Apple volgden ook andere telefoonaanbieders met een virtuele winkel. Android van Google heeft inmiddels een aanbod van bijna 50.000 applicaties; Nokia biedt via de Ovi Store 24.000 programma's aan. Microsoft's Windows Mobile Marketplace zit tegen de duizend programma's aan. Nog lang niet alle telefoons hebben toegang tot de programma's. Bij nieuwere modellen zit de virtuele winkel vaak standaard ingebouwd. Volgens Vincent Hoogsteder van Distimo is het einde aan de groei nog niet in zicht. "Nu al zijn er bij Apple zo'n 85.000 applicaties aangemeld die nog moeten verschijnen." Een verdubbeling van het aantal applicaties is volgens Hoogsteder dus ook in 2010 te verwachten. Populairst Hoogsteder merkt dat Nederlanders over het algemeen nuttige toepassingen kopen, in plaats van spelletjes en lollige programma's, die bijvoorbeeld bij Amerikanen erg in trek zijn. Distimo heeft op basis van de beschikbare gegevens een lijst gemaakt met de meest populaire iPhone-applicaties in Nederland in de periode april tot december. Belstatus, een programma waarmee klanten van T-mobile hun belgegevens kunnen opvragen, is de populairste betaalde applicatie. Ook Ping! scoort hoog. Telefoongebruikers kunnen daarmee andere mensen met het programma een berichtje sturen zonder sms-kosten te betalen. Gratis: 1 Skype 2 Buienradar.nl 3 Uitzending Gemist 4 eBuddy 5 Paper Toss 6 NOS Journaal 7 Google Earth 8 Hyves 9 De Telegraaf 10 Waterslide Extreme Betaald: 1 Belstatus €1.59 2 Flight Control €0.79 3 WifiTrak (Find FREE WiFi) €0.79 4 Trein €2.39 5 Aanbieding €0.79 6 Camera Zoom 2 €0.79 7 Doodle Jump - BE WARNED: Insanely Addictive! €0.79 8 Ping! €0.79 9 iBeer (5 drinks, more gags) €1.59 10 Weerbericht €0.79,Economie,https://nos.nl/artikel/126966-stortvloed-aan-applicaties-voor-mobiele-telefoons.html