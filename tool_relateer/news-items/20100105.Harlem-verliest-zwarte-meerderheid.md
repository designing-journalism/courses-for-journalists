2010-01-05 22:39:00,Harlem verliest zwarte meerderheid,De New Yorkse wijk Harlem heeft niet langer een zwarte meerderheid. Ruim een eeuw stond Harlem bekend als de zwarte hoofdstad van Amerika, maar de wijk ten noorden van Central Park wordt in rap tempo steeds witter, of beter gezegd diverser. Sinds 2000 stijgt het inwonertal het hardst sinds de jaren veertig van de vorige eeuw. In 2008 werd volgens The New York Times het omslagpunt bereikt. In dat jaar was in Greater Harlem nog maar 41 procent van de Harlemites zwart. Daarmee is het aandeel zwarten op de totale bevolking in Harlem niet zo laag meer als in de jaren twintig van de vorige eeuw. In Central Harlem, rondom bekende straten als Adam Clayton Powell Boulevard, Malcolm X Boulevard en 125th Street, is de meerderheid nog wel zwart, met 62 procent. De zwarte bevolking in Harlem piekte tussen de jaren vijftig en zeventig. Toen was Central Harlem voor 98 procent zwart en Greater Harlem voor 64 procent. De instroom van zwarten naar Harlem kwam op gang in de jaren dertig van de vorige eeuw. Dat decennium ging de geschiedenis in als de Harlem Renaissance, toen de wijk zich ontwikkelde tot de bruisende hoofdstad van zwarte Amerika. Maar het was het niet altijd jazz en soul in Harlem. In de jaren zeventig zette het stedelijke verval in met de bekende beelden van desolate straten met vele werkloze, zwarte drugsverslaafden. Gentrificatie Dankzij renovatieprojecten ging het sinds begin jaren negentig weer beter met Harlem, maar de gentrificatie - het fenomeen waarbij de (arme) oorspronkelijke stadsbevolking vooral door stijgende huurprijzen een wijk wordt uitgedreven - heeft zich na 2000 in versneld tempo doorgezet. Projectontwikkelaars zetten steeds meer luxe-appartementen neer, die alleen rijke blanken zich konden veroorloven. Telde centraal Harlem in 1990 nog maar 672 blanken, in 2000 waren dat er al 2200. En in 2008 was dat aantal gestegen tot 13.800. De bekendste blanke Amerikaan die zich in de jaren nul vestigde in Harlem was ex-president Bill Clinton. Daarmee is overigens nog niet gezegd dat blanken nu Harlem bijna de meerderheid vormen in Harlem. Ze vormen nog altijd minder dan twintig procent van de total bevolking van Harlem. De zwarten zijn echter met de 41 procent niet meer in de méérderheid, ze vormen nu een grote minderheid. Andere groepen in Harlem zijn bijvoorbeeld latino's en Aziaten. ,Buitenland,https://nos.nl/artikel/127112-harlem-verliest-zwarte-meerderheid.html