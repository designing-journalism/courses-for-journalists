2010-01-17 08:06:00,Nederlands team redt opnieuw leven in Haïti,In Haïti is een 50-jarige man levend onder het puin vandaan gehaald door het Nederlandse Urban Search and Rescue team (USAR). Gisteren redde het team al een vrouw en haar dochter. "Samen een Brits reddingsteam lukt het hen onder zware omstandigheden de man te redden", schrijft USAR op zijn website. "Hij krijgt ter plaatse medische verzorging. Het ziet er naar uit dat zijn toestand niet levensbedreigend is." Het is inmiddels meer dan 72 uur na de aardbeving. Na zo'n lange tijd is de kans niet heel groot meer dat mensen levend uit de puinhopen worden gehaald. Honden Ondanks het succes van het USAR-team werd gistermiddag besloten het zoeken te staken. Het bleek onmogelijk een goede beveiliging van het team te garanderen. Vandaag bekijken de gezamenlijke hulporganisaties of de reddingswerkers verder gaan zoeken. De Nederlandse hulpverleners maken gebruik van honden. Volgens de coördinator Leendert Amersfoort gaat het goed met de dieren, vooral omdat ze inmiddels gewend zijn aan de warmte.,Buitenland,https://nos.nl/artikel/129678-nederlands-team-redt-opnieuw-leven-in-haiti.html