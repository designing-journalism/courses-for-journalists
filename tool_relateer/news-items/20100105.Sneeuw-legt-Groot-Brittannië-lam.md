2010-01-05 11:14:00,Sneeuw legt Groot-Brittannië lam,In Groot-Brittannië veroorzaakt de kou veel overlast. Het heeft er vannacht tien graden gevroren en er ligt een pak sneeuw van 25 centimeter. Honderden scholen in het land zijn gesloten. Door de hevige sneeuwval zijn de luchthavens van Manchester en Liverpool voorlopig dicht. Op andere vliegvelden vallen vluchten uit. De sneeuw viel vannacht vooral in Schotland en het noorden van Wales. In de loop van de dag zal er ook in zuidelijker gelegen plaatsen sneeuw vallen. Treinen Het treinverkeer in het noorden tot aan Londen heeft problemen. Veel treinen zijn uitgevallen. De Britse wegenwacht had het extreem druk met meer dan 25.000 verzoeken om hulp van gestrande bestuurders. Automobilisten wordt aangeraden alleen de weg op te gaan als het echt moet. Ook wordt geadviseerd genoeg warme kleren aan te trekken en dekens mee te nemen, zodat automobilisten bij pech warm blijven. Gas Om thuis warm te blijven gebruiken de Britten nu veel meer gas. Ook dat leidt tot problemen. Voor de tweede keer in de geschiedenis is er een waarschuwing uitgegaan naar nutsbedrijven. Ze moeten minder gas leveren. Groot-Brittannië importeert extra gas uit België en Noorwegen. De Britten verbruiken nu gemiddeld dertig procent meer.,Buitenland,https://nos.nl/artikel/126973-sneeuw-legt-groot-brittannie-lam.html