2010-01-03 14:50:00,Zuid-Afrikaanse president trouwt derde vrouw,De Zuid-Afrikaanse president Jacob Zuma trouwt morgen met een derde vrouw. Hij is al met twee vrouwen getrouwd. Morgen trouwt het 67-jarige staatshoofd voor de vijfde maal in zijn leven. Van één vrouw is hij gescheiden, een andere pleegde zelfmoord. Polygamie is niet verboden in Zuid-Afrika en is deel van de cultuur van de Zulu's, Zuid-Afrika's grootste stam, waartoe Zuma behoort. Mensenrechtenorganisaties en vrouwenbelangenverenigingen hebben veel kritiek op Jacob Zuma, maar hij zegt dat een relatie die door een huwelijk is bevestigd, beter is dan een affaire. 18 kinderen De drie vrouwen waren aanwezig bij zijn inauguratie als president in mei en hebben hem sindsdien om de beurt vergezeld bij officiële gelegenheden. Zuma zou in totaal achttien kinderen hebben. Bij de vrouw met wie hij nu trouwt, de 37-jarige Thobeka Mabhija, heeft hij volgens Zuid-Afrikaanse kranten twee kinderen.,Buitenland,https://nos.nl/artikel/126591-zuid-afrikaanse-president-trouwt-derde-vrouw.html