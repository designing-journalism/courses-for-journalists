2010-01-06 12:23:00,Winterweer houdt huis in Europa,Het extreme winterweer houdt huis in Europa. Dat is bijvoorbeeld goed te merken in Groot-Brittannië, waar de winters gewoonlijk mild zijn. Nu beleeft het land een van de strengste winters in tientallen jaren. Het Engelse vliegveld Gatwick, na Heathrow het grootste van het land, was vanochtend als gevolg van sneeuwstormen gesloten. Ook andere luchthavens bleven dicht, met lange rijen passagiers tot gevolg. EasyJet heeft 70 vluchten vanaf verschillende vliegvelden geannuleerd. In Londen Heathrow worden vertragingen gemeld, tientallen vluchten zijn geschrapt. Auto's vast Niet alleen de startbanen moesten sneeuwvrij worden gemaakt, ook snelwegen zijn ondergesneeuwd. Enkele belangrijke wegen, waaronder de M1 die Londen met Leeds verbindt, zijn afgesloten. In het Zuiden van Engeland zijn afgelopen nacht zo'n duizend auto's vast komen te zitten in de sneeuw. Het Britse leger werd erbij geroepen om de automobilisten te bevrijden. Veel mensen werden overgebracht naar noodopvang. Sommigen hebben de nacht doorgebracht in hun auto. Honderden scholen bleven dicht. Sommige vuilophaaldiensten waren niet in staat hun route te rijden. De krant The Guardian houdt een liveblog bij over de sneeuwdagen in Engeland. Kansen Niet iedereen ervaart de kou als een probleem. De verkoop van zowel bonjassen als zwemkleding is omhoog geschoten. De verkochte hoeveelheid zwemkleding is meer dan verdubbeld ten opzichte van vorig jaar. Veel Britten ontvluchten de kou en hebben een vliegreis naar warmere streken geboekt. Ook thermisch ondergoed verkoopt prima: een stijging van 14 procent. Voorlopig houdt het extreme weer aan. Er wordt 15 tot 40 centimeter sneeuw verwacht. Italië Ook Italië kampt met winterse neerslag en harde wind. In het Noord-Italiaanse Ravenna is een auto overreden, nadat die op een spoorwegovergang vast was komen te zitten in de sneeuw. De twee inzittenden wisten zich tijdig uit de voeten te maken. De neerslag in Noord-Italië had als gevolg dat de rivier de Tiber in de universiteitsstad Perugia buiten de oevers trad. Bij Napels werden vanwege de ruwe zee en harde wind overtochten naar nabijgelegen eilanden geschrapt. Olie De olieprijs is door de kou gestegen met 15 procent. Een vat olie kost nu ongeveer 56 euro.,Buitenland,https://nos.nl/artikel/127201-winterweer-houdt-huis-in-europa.html