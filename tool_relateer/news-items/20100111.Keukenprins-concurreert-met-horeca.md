2010-01-11 11:26:00,Keukenprins concurreert met horeca,We gooien vaker zelf kroketten in het frituurvet of spelen zelf voor keukenprins. Volgens het Foodservice Instituut Nederland (FSIN) mijden consumenten vaker de horeca. De sector verlies daardoor terrein aan de supermarkten. Vorig jaar verloren restaurants, hotels, snackbars en andere horecagelegenheden 650 miljoen euro aan omzet. Ook cateraars kregen minder geld binnen. Tegelijk stegen de bestedingen aan voeding in de supermarkten met 900 miljoen euro. FSIN verwacht dat de horeca het dit jaar nog moeilijker krijgt, vooral als supermarkten met prijzen gaan stunten. Er wordt rekening gehouden met prijsdalingen in de supermarkten, onder meer als gevolg van de overname van de winkelketen Super de Boer door Jumbo. Rookverbod Koninklijke Horeca Nederland (KHN) is minder somber. KHN verwacht dat het bedrijfsleven dit jaar minder zal bezuiningen op bestedingen in de horeca. Particuliere klanten zullen voorlopig voorzichtig blijven met uitgaven. "Het pessimisme bij consumenten blijft overheersen." De branche-organisatie voorspelt voor 2010 een lichte stijging van de omzet, terwijl de inkoopprijzen minder stijgen. Het effect van het rookverbod op de omzet, vlakt dit jaar af, zegt KHN. Omdat veel ondernemers hun kosten omlaag hebben gebracht, zullen volgens de horeca-organisatie de winsten komend jaar niet dalen. ,Economie,https://nos.nl/artikel/128303-keukenprins-concurreert-met-horeca.html