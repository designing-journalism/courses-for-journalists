2010-01-11 19:11:00,Meijboom stelt verbeteringen voor,De Rotterdamse korpschef Meijboom heeft burgemeester Aboutaleb advies uitgebracht over maatregelen om zijn korps beter te laten functioneren. De burgemeester gaat de brief bestuderen en beslist dan welke maatregelen worden doorgevoerd. Over de inhoud van de brief is niets bekendgemaakt. Volgens een woordvoerder van de gemeente Rotterdam zal Aboutaleb over enkele weken een beslissing nemen over welke maatregelen er worden doorgevoerd. "Juridisch moet er nog een en ander worden uitgezocht". Korpsbeheerdersberaad De burgemeester wil bovendien het advies eerst bespreken met de korpschef en de hoofdofficier van de politie. Ook zal het advies besproken worden tijdens het korpsbeheerdersberaad, het overleg tussen de burgemeesters uit de regio Rijnmond. Aboutaleb wilde dat Meijboom plannen maakte om een herhaling van fouten als bij de rellen van Hoek van Holland in augustus te voorkomen. Groepen hooligans dreven de politie toen tijdens het strandfeest Sunset Grooves in het nauw en zagen zich uiteindelijk genoodzaakt te schieten. Een man werd daarbij door een politiekogel gedood. COT Het Instituut voor Veiligheids- en Crisismanagement COT concludeerde in december vorig jaar dat de autoriteiten in Hoek van Holland fout op fout hadden gestapeld. Leefbaar Rotterdam en de SP eisten daarop het vertrek van Meijboom. Aboutaleb overleefde zelf een motie van wantrouwen, die alleen gesteund werd door Leefbaar Rotterdam. ,Binnenland,https://nos.nl/artikel/128434-meijboom-stelt-verbeteringen-voor.html