2010-01-14 11:00:00,Kabinetscrisis afgewend,Na een dag van koortsachtig kabinetsoverleg en debatteren tot diep in de nacht is een kabinetscrisis over Irak afgewend. Een Kamermeerderheid neemt genoegen met de brief die premier Balkenende woensdagavond stuurde naar de Tweede Kamer over de commissie-Davids. Premier Balkenende zei in de Kamer dat hij erkent dat hij met de inzichten van nu destijds anders zou hebben gehandeld bij het steunen van de inval in Irak. Hij wilde niet zover gaan te zeggen dat hij toen een verkeerde beslissing heeft genomen. Hij neemt ook niets terug van zijn verklaring van dinsdag. Hij erkende verder dat de verklaring die hij dinsdag aflegde over de commissie-Davids misverstanden heeft opgeroepen. Dat leidde tot de nieuwe brief. De regeringspartijen CDA en ChristenUnie zeiden dat onduidelijkheden zijn weggenomen en de PvdA noemde de brief "het nieuwe startsein voor de reactie van het kabinet". Ze kunnen alle drie leven met de formuleringen en verwijzen voor hun eindoordeel naar de nadere reactie van het kabinet. Die wordt in februari verwacht. Soepzooitje De oppositie hekelde de gang van zaken in felle bewoordingen. SP-leider Kant sprak over "een beschamend soepzooitje" en GroenLinks-leider Halsema over "de langzame val van een kabinet". Volgens D66-leider Pechtold heeft de premier de coalitie in vijf uur "tot op het bot verdeeld". Hij diende een motie in met het verzoek om de verklaring van dinsdag in te trekken. De motie werd niet voldoende gesteund. De oppositie wilde in het debat weten of Balkenende en de PvdA het nu op alle punten eens zijn, nu premier Balkenende heeft erkend dat "met de kennis van nu een adequater volkenrechtelijk mandaat nodig zou zijn geweest" voor de inval in Irak.,Politiek,https://nos.nl/artikel/128859-kabinetscrisis-afgewend.html