2010-01-05 12:14:00,KNRM moet oude boten inzetten door kou,Niet alleen het verkeer heeft last van het winterweer in Nederland. Ook verschillende organisaties hebben last van de vorst en sneeuw, zoals de Koninklijke Nederlandse Redding Maatschappij. De reddingsboten komen niet goed door het ijs heen omdat ze te licht zijn en niet diep genoeg in het water liggen om makkelijk door de ijslaag heen te breken. Ook zijn er problemen met de koeling van de motoren. Die zuigen door de hoge ligging ijs op in plaats van water. Daarom heeft de KNRM de oude reddingsboten maar tevoorschijn gehaald. Ze zijn van staal en liggen dieper in het water. De oude boten zijn altijd goed onderhouden en worden normaal gesproken gebruikt als rondvaartboten. Nu kunnen ze dus weer even hun oude functie vervullen. Rijbewijzen Ook het CBR heeft last van het winterweer. In december en de eerste dagen van het nieuwe jaar zijn door het slechte weer 13.000 rijexamens uitgesteld. Dat is een record, meldt het CBR. Het uitstel is een financieÌˆle tegenvaller voor het bureau, omdat personeel twee keer moet worden ingezet. Normaal kunnen kandidaten binnen zeven weken na de aanvraag van het examen afrijden. Wie is gezakt kan na vijf weken opnieuw een herkansing doen. Nu er zoveel examens zijn uitgesteld, weet het CBR niet zeker of die termijnen worden gehaald. Dat hangt af van het weer en of er genoeg wordt gestrooid. Het CBR maakt zich zorgen over de berichten dat het strooizout opraakt en dat daarom alleen op de hoofdwegen wordt gestrooid. De rijexamens spelen zich vooral af binnen de bebouwde kom. Daarom roept het CBR de wegbeheerders op ook die wegen berijdbaar te houden. Gladheid Hoewel op de snelwegen wel wordt gestrooid, zijn er vanochtend toch veel ongelukken gebeurd. Volgens alarmcentrale Mondial Assistance twee keer zoveel als op een normale dinsdag. Vanaf 07.00 uur vanochtend kwamen bij de alarmcentrale negentig meldingen binnen. In de nacht van maandag op dinsdag werden tachtig ongelukken gemeld. Voor zover bekend is daarbij niemand gewond geraakt. Ook stonden er veel meer files dan normaal. Op het hoogtepunt tussen 08.00 en 09.00 uur stond er bijna 400 kilometer file op de snelwegen. Varkens De langste stond op de A12 richting Utrecht. Daar werden twee rijstroken afgesloten nadat vanochtend vroeg bij Woerden drie vrachtwagens op elkaar waren gebotst. Ook op de A67 is een ongeluk met vrachtwagens gebeurd. Daardoor kantelde een oplegger met varkens. Zo'n acht varkens zijn ervandoor gegaan. Verkeer moet daar rekening houden met oponthoud en omleidingen. ,Binnenland,https://nos.nl/artikel/126913-knrm-moet-oude-boten-inzetten-door-kou.html