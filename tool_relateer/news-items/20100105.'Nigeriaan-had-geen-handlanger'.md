2010-01-05 18:34:00,'Nigeriaan had geen handlanger',De Nigeriaan Umar Farouk Abdulmutallab die op Eerste Kerstdag een aanslag wilde plegen op een vlucht naar Detroit, lijkt op Schiphol geen contact te hebben gehad met mogelijke handlangers. Ook lijkt het erop dat hij de explosieven al bij zich droeg voor hij op Schiphol landde vanuit Lagos. Dat zijn de eerste bevindingen van onderzoekers van de marechaussee en de Nationale Recherche. Zij werken nauw samen met de Amerikaanse autoriteiten. Op ruim 200 uur camerabeelden zijn de gangen van de Nigeriaan op Schiphol nagegaan. Om 07.00 uur meldde Abdulmutallab zich bij de gate, waar een profielgesprek en securitycheck plaatsvond. De man gedroeg zich nergens opvallend en werd gewoon doorgelaten naar de wachtruimte. De rechercheurs hebben ook met veel getuigen gesproken die de man op tijdens zijn reis en Schiphol moeten zijn tegengekomen, zoals crewleden van de vlucht Lagos-Amsterdam, medewerkers van de beveiliging, en schoonmaakpersoneel. Stoelen De Nationale Recherche heeft verder de stoelen in beslag genomen van de KLM-vlucht van Amsterdam naar Lagos waar de Nigeriaan op en bij heeft gezeten. Er wordt gezocht naar sporen van explosieven. Verder worden de videobeelden nog nader geanalyseerd. Abdulmutallab probeerde op 24 december vlak voor de landing de explosieve stof pentriet tot ontploffing te brengen. Hij had de bom aan boord gesmokkeld in zijn ondergoed.,Binnenland,https://nos.nl/artikel/127055-nigeriaan-had-geen-handlanger.html