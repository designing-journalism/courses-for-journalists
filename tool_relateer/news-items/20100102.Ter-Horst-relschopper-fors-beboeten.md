2010-01-02 08:49:00,Ter Horst: relschopper fors beboeten,Minister Ter Horst vindt dat politie en hulpdiensten al het mogelijke hebben gedaan om ongeregeldheden tijdens de viering van Oud en Nieuw te voorkomen. Ze noemt het "van de gekke" dat er zoveel politie moet worden ingezet rond de jaarwisseling. Ter Horst wil relschoppers individueel aanpakken en hard in hun portemonnee treffen. Mensen die zich dit jaar hebben misdragen, zouden volgend jaar als ze weer in de fout gaan een boete moeten krijgen van 10.000 euro. Dit jaar is daarmee al op kleine schaal geeÌˆxperimenteerd. De minister wil dat uitbreiden. Zeker 2500 incidenten Volgens voorlopige cijfers van het ministerie van Binnenlandse Zaken hebben er zeker 2500 incidenten plaatsgevonden met Oud en Nieuw, waaronder 900 kleine brandjes. Er zijn zo'n 140 gevallen gemeld van geweld tegen zogenoemde overheidsmedewerkers met een publieke taak: politieagenten werden bekogeld met stenen of bestookt met vuurwerk. Ook werden brandweermensen gehinderd bij het blussen. Omdat er nog veel aangiftes worden verwacht en omdat een aantal zaken nog moet worden opgenomen in de computers van de politie, kan het aantal meldingen van incidenten de komende dagen flink toenemen. Dat gebeurde vorig jaar ook. Toen was aan het eind van de eerste week van het jaar het aantal meldingen verdubbeld ten opzichte van nieuwjaarsdag.,Binnenland,https://nos.nl/artikel/126344-ter-horst-relschopper-fors-beboeten.html