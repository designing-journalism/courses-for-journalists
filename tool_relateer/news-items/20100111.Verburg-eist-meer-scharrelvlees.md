2010-01-11 20:35:00,Verburg eist meer scharrelvlees,Over drie maanden komen supermarkten, cateraars en de vleessector met een plan om meer scharrelvlees in de schappen te krijgen. De partijen hebben dat afgesproken met minister Verburg. Vorig jaar sprak Verburg met de branche af dat het aantal duurzame producten elk jaar met vijftien procent moet groeien. Duurzaam kalfs- en scharrelkippenvlees zijn nu beter verkrijgbaar, maar het aanbod van duurzaam varkensvlees nog niet. De minister wil verder het stunten met goedkoop vlees aan de orde stellen. Ze vindt de aanbiedingen van de 'kiloknallers' in strijd met het doel om mensen over te halen vaker scharrelvlees te kopen.,Politiek,https://nos.nl/artikel/128449-verburg-eist-meer-scharrelvlees.html