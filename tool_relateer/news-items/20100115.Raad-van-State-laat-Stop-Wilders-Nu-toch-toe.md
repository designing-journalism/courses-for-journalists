2010-01-15 16:03:00,Raad van State laat Stop Wilders Nu toch toe,De partij Stop Wilders Nu mag in Den Haag meedoen aan de gemeenteraadsverkiezingen. Het Centraal Stembureau had geweigerd om de partijnaam te registreren, maar de Raad van State is het daarmee niet eens. Volgens het Centraal Stembureau in Den Haag zou de naam van de partij de persoonlijke levenssfeer van PVV-leider Geert Wilders aantasten. De afdeling Bestuursrechtspraak oordeelt echter dat een politieke groepering vrij is "in het kiezen van de naam waarmee zij in de politieke strijd haar gedachtegoed wil uitdragen". Het gaat niet om de persoon van Wilders. Openbare orde Dat de naam van Wilders wordt gebruikt zonder zijn toestemming is niet in strijd met de openbare orde, aldus de hoogste bestuursrechter. Daarom had het Centraal Stembureau het verzoek om registratie dan ook niet mogen weigeren. Of Stop Wilders Nu meedoet aan de raadsverkiezingen is nog niet zeker. Er moet nog een kandidatenlijst komen die voldoet aan de eisen van de Kieswet. Wie achter de nieuwe partij zitten, is onbekend.,Politiek,https://nos.nl/artikel/129366-raad-van-state-laat-stop-wilders-nu-toch-toe.html