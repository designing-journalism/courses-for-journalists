2010-01-05 15:27:00,'Oorlogspresident Roosevelt stierf door kanker',Door redacteur Lambert Teuwissen Bijna 65 jaar na de plotselinge dood van Franklin D. Roosevelt presenteren twee Amerikaanse schrijvers een nieuwe visie op de dood van de man die de VS door de Grote Depressie en de Tweede Wereldoorlog leidde. Hoewel het verhaal tot nu toe luidde dat FDR aan een onverwachte hersenbloeding overleed, stellen neuroloog Steven Lomazow en journalist Eric Fettman in hun boek FDR's Deadly Secret dat de president ook kanker had. "In 1979 was er al eens over gespeculeerd dat Roosevelt een melanoom had", zegt Lomazow. "Ik heb dat toen gelezen en ben het weer vergeten. Maar nu is er meer bewijs." Lomazow wijst op een gestaag groeiende, donkere vlek boven Roosevelts linkeroog. Volgens de neuroloog moet dat kwaadaardige huidkanker geweest zijn. Toespraak Meer bewijs halen de auteurs uit een speech die Roosevelt gaf aan het einde van zijn leven. De ooit zo welbespraakte president, die de natie geruststelde met zijn fireside chats, hakkelde en stamelde. Meer dan veertig fouten maakte Roosevelt in de toespraak, wat vriend en vijand verbaasde. Lomazow en Fettman vergeleken de uitgesproken speech met de tekst die Roosevelt voor zich had en ontdekten dat de president vooral struikelde over zinsdelen aan de linkerkant van het papier. Conclusie: Roosevelt kon die kant van het papier niet goed zien. Volgens Lomazow duidt dat er op dat de huidkanker was uitgezaaid naar de hersenen en daar problemen veroorzaakte, waardoor de president niet goed meer kon zien. Polio Het zou niet de eerste ziekte zijn die de president voor zijn kiezers verborgen heeft gehouden. In 1921 had hij polio opgelopen en hij zou nooit meer zonder hulp kunnen lopen. Thuis gebruikte hij zelfs een rolstoel. Toch wist het publiek daar niets van af en won hij vier presidentsverkiezingen. Pas in 1945, enkele weken voor zijn dood, sprak hij er voor de eerste en enige maal over in een toespraak. FDR verzocht journalisten niet over zijn aandoening te schrijven. Als hij in het openbaar moest verschijnen, leunde hij stiekem op anderen en gebruikte loopbeugels of een speciaal uitgeruste auto. Roosevelt hield de polio verborgen, omdat hij bang was dat het Amerikaanse volk geen kreupele in het Witte Huis wilde. Lomazow denkt dat hij daarom ook de kanker heeft verzwegen. "Hij dacht dat hij de juiste man op de juiste plek was en wilde niet dat iets hem daarvan zou weerhouden. Als de kiezers hadden geweten dat hij een melanoom had, wat toen zeker nog betekende dat je ten dode was opgeschreven, was zijn politieke carrière voorbij geweest." Ego De diagnose werpt een nieuw licht op de dood van Roosevelt. De president en zijn doktoren moeten die al lang hebben zien aankomen. "Bij een melanoom zie je vaak uitzaaiingen naar de hersenen. Een kwart tot een helft van de patiënten overlijdt aan een hersenbloeding, net als Roosevelt." Er was dus niks onverwachts aan de dood van FDR. "Roosevelt had al in 1944 te horen gekregen dat hij een vierde termijn niet zou overleven", zegt Lomazow op basis van aantekeningen van diens arts. Volgens de neuroloog zijn er ook vraagtekens te stellen bij de mentale capaciteiten van de president. De tumor zou zijn denkvermogen hebben aangetast. "Er zijn zo veel verhalen over hoe hij het advies van zijn adviseurs, zoals generaal McArthur, niet meer begreep. Hij kon niet meer functioneren zoals hij dat ooit gedaan had." "Het was eigenlijk onverantwoord van hem om voor een vierde ambtstermijn te gaan. Maar hij had een enorm ego en dacht dat alleen hij het land door die oorlog zou kunnen loodsen." Spoorloos Lomazow en Fettman presenteren een overtuigende diagnose, al zeggen critici dat echt medisch bewijs ontbreekt. Zo wordt er nergens door Roosevelt of zijn artsen over kanker gesproken. Hoe gezond of ziek de president precies was, zal voorlopig ook een raadsel blijven, want zijn medisch dossier is al jarenlang spoorloos. FDR's Deadly Secret - Eric Fettmann en Steven Lomazow - Public Affairs (import Van Ditmar) - ISBN: 9781586487447,Buitenland,https://nos.nl/artikel/127010-oorlogspresident-roosevelt-stierf-door-kanker.html