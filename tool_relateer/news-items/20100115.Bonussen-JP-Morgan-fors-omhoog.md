2010-01-15 16:21:00,Bonussen JP Morgan fors omhoog,Werknemers van JP Morgan Chase, de op één na grootste Amerikaanse bank, zijn er vorig jaar flink op vooruit gegaan. Gemiddeld steeg hun inkomen uit salaris en bonussen met twintig procent. Dat blijkt uit de cijfers over de laatste drie maanden van vorig jaar. JP Morgan maakte toen 3,3 miljard dollar winst. Een jaar eerder was dat nog 702 miljoen dollar. Over heel 2009 werd bijna 12 miljard winst geboekt, een verdubbeling ten opzichte van 2008. De bonuscultuur van banken wordt als één van de oorzaken van de financiële crisis beschouwd. Nu banken weer meer winst maken, zullen ook de bonussen toenemen. Recordniveau Vandaag werd ook bekend dat de beloning van bankiers in de Verenigde Staten vorig jaar naar een recordniveau is gestegen. De grootste Amerikaanse banken en verzekeraars beloonden hun medewerkers met 145 miljard dollar. Dat is zes procent meer dan in 2007, toen ook een record werd gevestigd. President Obama heeft aangekondigd het mes te gaan zetten in de hoge bonussen van bankiers. Ook de Franse president Sarkozy, de Britse premier Brown en premier Balkenende denken na over een speciale bonusbelasting.,Economie,https://nos.nl/artikel/129348-bonussen-jp-morgan-fors-omhoog.html