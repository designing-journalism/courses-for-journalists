2010-01-16 20:40:00,Kopstukken geven startsein voor campagne,Landelijke kopstukken van vier politieke partijen hebben het startsein gegeven voor hun campagne voor de gemeenteraadsverkiezingen. Het CDA deed dat in Den Bosch, waar premier Balkenende op het Kerkplein op een toeter drukte. Aan omstanders werden folders, appels en mandarijnen uitgedeeld. Balkenende ging ook canvassen: bij mensen aanbellen en vragen om hun stem. Het CDA wil zichtbaar zijn op straat. Dus werden CDA-scooters, bakfietsen en Fiat's 500 ingezet om duidelijk te maken dat de grootste regeringspartij er is. Er zijn de komende weken zo'n 100 werkbezoeken van de bewindspersonenen gepland. Voetballers De PvdA was in Amsterdam bijeen. Straatvoetballers gaven op een Cruyff Court een demonstratie en Wouter Bos hield een toespraak. Hij tekende een afspraak waarin PvdA-kandidaten vastleggen waar ze zich voor gaan inzetten in hun gemeenten. De PvdA gaat tijdens de campagnes de straat op. "Iedereen telt mee", zei Wouter Bos. "Iedereen moet gaan stemmen. Om dat te bereiken gaan wij de komende maanden van deur tot deur, van straat tot straat, van stad tot dorp." Oplossingen GroenLinks hoopt na de verkiezingen meer dan honderd wethouders te leveren. Dat zei fractievoorzitter Halsema bij de aftrap in Utrecht. Onder het motto "Groen Werkt" voert de partij campagne. "Omdat groene en sociale politiek zorgt voor echte oplossingen, oplossingen die werken". Ook D66 begon vandaag met de campagne, Pechtold sprak zijn achterban toe op een campagnedag in Den Haag. Er een nieuw D66-campagnelied bekendgemaakt. In het Tweede Kamer-gebouw waren de hele middag activiteiten. De gemeenteraadsverkiezingen zijn op 3 maart.,Politiek,https://nos.nl/artikel/129464-kopstukken-geven-startsein-voor-campagne.html