2010-01-06 13:19:00,Eerste ijswadlooptocht in jaren,Voor het eerst in 14 jaar worden er weer ijswadlooptochten gehouden. Dit weekend staat een aantal tochten gepland. Oversteken naar de Waddeneilanden over het ijs zal waarschijnlijk nog niet gaan, omdat het ijs daarvoor nog niet dik genoeg zal zijn. Zeewater bevriest pas bij ongeveer min vier graden. Net als de Elfstedentocht kwam een bevroren Waddenzee de laatste jaren niet meer voor. Het ijs is vaak te zacht om op te schaatsen en het moet twintig centimeter dik zijn voor je er over kunt lopen. Voorzichtigheid bij de deelnemers is geboden, omdat ze op veel plekken door het ijs kunnen zakken. Eerste De eerste ijswadlooptocht werd in 1963 gehouden op initiatief van Hylke Dijkstra uit Pieterburen. "Onder het melken kreeg ik een idee: een wadlooptocht over het ijs. Joris Schouten sprak op de radio over ijstochten over de Gouwzee en een sterrit voor auto's. Ik benaderde Henk Braber, directeur VVV Groningen en in no time stonden er 325 mensen op de dijk", vertelt hij op de website Wadloop.com. Bijzonder Anita Klont organiseert nu weer ijswadlooptochten. "We proberen wat ijsschotsen te overbruggen. Voor de mensen is het heel bijzonder om het Waddengebied zo bevroren te zien." Ook Lammert Kwant is wadgids en gaat deze dagen zeker nog het wad op: "Ook als er geen ijs ligt, kunnen er op de laarzen prachtige winterwadlooptochten worden gemaakt." "Als het strenger gaat vriezen, komt er meer ijs te liggen. We wachten graag af, maar nu stelt dat niet veel voor. Op de eilanden vriest het nauwelijks. Daar dooit het eerder, maar er ligt wel sneeuw en een prachtig rondje lopen zit er zeker wel in." Goede voorbereiding Klont raadt geiÌˆnteresseerden sterk aan om met een gids op pad te gaan. "Een gids heeft stokken bij zich en die prikt om zich heen om te zien waar je kunt staan. Het is een heel bijzondere ervaring. Je ervaart de Waddenzee als een poollandschap. Het is er helemaal wit." Volgens Klont is het ijs niet glad: "Je zakt er natuurlijk wel in weg, maar je zakt weg in het bevroren sneeuwijs. Dus erg glad zal het niet zijn." In 1996 kon er voor het laatst over de bevroren Waddenzee worden gelopen. Er waren toen tochten naar Ameland en Engelsmanplaat, tussen Ameland en Schiermonnikoog. ,Binnenland,https://nos.nl/artikel/127166-eerste-ijswadlooptocht-in-jaren.html