2010-01-03 11:55:00,Opnieuw mensen opgepakt in Culemborg,De politie in Culemborg heeft gisteravond drie mannen aangehouden wegens belediging en bedreiging en het bezit van wapens. Sinds nieuwjaar fouilleert de ME mensen preventief in Culemborg. Tijdens de nieuwjaarsnacht kwam het in de wijk Terweijde tot confrontaties tussen bewoners van Molukse afkomst en van Marokkaanse komaf. Een auto met vier Marokkaanse jongeren reed een voortuin binnen van een Moluks gezin. Daarbij vielen lichtgewonden. In Culemborg zijn al langer spanningen tussen beide groepen. Meer arrestaties Vrijdagavond meldde zich bij het politiebureau een 21-jarige inzittende van de auto. Zaterdag arresteerde de politie nog een 20-jarige man die ook in de auto zat. Drie andere inzittenden van de auto, mannen van 18 en 19 jaar oud, waren vrijdagochtend direct al aangehouden. Een van hen werd zaterdag vrijgelaten. De vijf arrestanten, afkomstig uit Culemborg, worden verdacht van poging tot doodslag, meldt de politie. Zaterdag werd ook een 43-jarige man uit Culemborg opgepakt. Hij wordt verdacht van betrokkenheid bij mishandelingen tijdens de nieuwjaarsnacht in de Gelderse plaats.,Binnenland,https://nos.nl/artikel/126564-opnieuw-mensen-opgepakt-in-culemborg.html