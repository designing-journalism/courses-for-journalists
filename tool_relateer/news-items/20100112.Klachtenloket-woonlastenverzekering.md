2010-01-12 10:40:00,Klachtenloket woonlastenverzekering,De Vereniging Eigen Huis (VEH) heeft een meldpunt geopend voor huiseigenaren met klachten over woonlastenverzekeringen. Veel kopers van een woning financieren in hun hypotheek ook een verzekering tegen verlies van inkomen. Maar volgens VEH wemelt het van beperkingen en uitsluitingen. Bovendien ging bij polissen die vroeger zijn afgesloten, gemiddeld 42 procent van de éénmalig betaalde premie op aan provisies voor de tussenpersoon. Door de stijgende werkloosheid zullen meer woningbezitters beroep doen op deze verzekering. Veel claims zullen worden afgewezen, verwacht VEH. Zo zouden mensen met rsi of rugpijn nergens aanspraak op kunnen maken. "Voor polishouders betekent dit vaak dat zij niet meer dan een schijnzekerheid hebben gekocht", zegt de belangenorganisatie van huiseigenaren. Voorwaarden Een woonlastenverzekering keert maandelijks of ineens een bedrag uit als de verzekerde minder inkomen heeft door arbeidsongeschiktheid of werkloosheid. De uitkering is bedoeld om de hypotheeklasten te kunnen blijven betalen, zodat het huis niet hoeft te worden verkocht. Het meldpunt behandelt alleen klachten over verzekeringen die voor 2007 zijn afgesloten. Deze hebben slechtere voorwaarden dan de polissen van na die tijd. Het internetmeldpunt is tot 1 maart open.,Economie,https://nos.nl/artikel/128524-klachtenloket-woonlastenverzekering.html