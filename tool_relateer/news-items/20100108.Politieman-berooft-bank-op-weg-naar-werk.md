2010-01-08 11:18:00,Politieman berooft bank op weg naar werk,Een politieman uit het Amerikaanse Minneapolis heeft toegegeven een bank te hebben beroofd op weg naar werk. De 28-jarige Timothy Carson werd betrapt toen een collega zijn auto in de buurt van de bank aantrof. Carson werd 's ochtends in de buurt van de bank aangehouden omdat zijn auto geen kentekenplaten had. Hij identificeerde zich als politieagent en mocht van zijn collega doorrijden. Kort daarop overviel een gemaskerde man de bank. Hij bedreigde de drie medewerkers met een pistool en dwong hen al het geld in de kas te overhandigen. De man maakte ruim 4500 dollar buit. Opmerkzaam Een van agenten die naar de bank werd gestuurd om de overval te onderzoeken, was de agent die even daarvoor Carson had aangehouden. Onderweg naar de bank merkte hij op dat de auto van Carson in de buurt van de bank stond geparkeerd. De opmerkzame agent belde het bureau van Carson om te kijken of die wel de waarheid had gesproken. Daar meldde een collega dat Carson die ochtend een uur te laat was aangekomen op zijn werk. Carson werd apart genomen en gevraagd naar de overval. Hoewel hij in eerste instantie ontkende, biechtte hij later op niet alleen de bank te hebben beroofd, maar ook nog vijf andere overvallen te hebben gepleegd. Schulden De vermomming die Carson tijdens de overval had gedragen, werd in een afvalbak buiten het politiestation gevonden. In Carsons kluisje op het bureau werd een deel van de buit teruggevonden. Volgens het Openbaar Ministerie had Carson veel schulden en had hij mogelijk daarom de overvallen gepleegd. ,Buitenland,https://nos.nl/artikel/127679-politieman-berooft-bank-op-weg-naar-werk.html