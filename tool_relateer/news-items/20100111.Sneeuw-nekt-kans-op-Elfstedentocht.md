2010-01-11 12:56:00,Sneeuw nekt kans op Elfstedentocht,De sneeuw van het afgelopen weekend heeft de kans op een Elfstedentocht deze winter verkleind. Volgens de Koninklijke Vereniging de Friesche Elf Steden was de ijsvloer al te dun en heeft de neerslag het alleen maar erger gemaakt. "Al vriest het ijs nu goed aan, die sneeuw krijg je niet weg." "Overigens is dat niets nieuws, dat zeggen we al drie weken." Vorige week liet de vereniging nog weten dat er geen enkele reden was om de 22 rayonhoofden bij elkaar te roepen. Een woordvoerder stelt dat een periode van dooi uitkomst kan bieden. "Het ijs moet eerst dooien en dan moet het weer vriezen" voor een mooie ijsvloer. De komende week wordt juist meer vorst verwacht.,Binnenland,https://nos.nl/artikel/128346-sneeuw-nekt-kans-op-elfstedentocht.html