2010-01-16 15:29:00,Wat we willen lijkt dichterbij,Objecten die we graag willen, lijken dichterbij. Dat stellen Amerikaanse wetenschappers in het vakblad Psychological Science. De onderzoekers voerden twee proeven uit met testpersonen. In de eerste lieten ze de ondervraagden gokken hoe ver een flesje water van hen af stond. Proefpersonen die van tevoren water hadden gedronken, schatten de afstand hoger in dan proefpersonen die eerst zoutjes hadden gegeten en dus dorstig waren. Cadeaubon Bij een tweede experiment moesten de proefpersonen om beurten een object naar een cadeaubon van 25 dollar of een lege kaart gooien. Wie het papier raakte, kreeg het mee naar huis. Bij de cadeaubon gooiden de meeste mensen het object niet ver genoeg. De psychologen leidden daaruit af dat de mensen dachten dat de afstand tot de cadeaubon kleiner was dan die van de waardeloze kaart. Volgens de onderzoekers houden onze hersenen ons voor de gek om te voorkomen dat we onze doelen als onbereikbaar zien.,Buitenland,https://nos.nl/artikel/129571-wat-we-willen-lijkt-dichterbij.html