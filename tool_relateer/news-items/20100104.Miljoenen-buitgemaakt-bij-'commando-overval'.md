2010-01-04 14:48:00,Miljoenen buitgemaakt bij 'commando-overval',Criminelen hebben bij een overval op een geldtransport in Frankrijk miljoenen buitgemaakt. Door een vrachtwagen op een rotonde te laten stoppen, dwongen de daders het busje tot stilstand. De wagen werd vervolgens door vier andere auto's, inclusief een jeep, klemgezet. Met explosieven verschaften de criminelen zich toegang tot het geld. Volgens een ooggetuige werd er ook met een raketwerper op de bus geschoten. "Er waren zes of zeven mannen, allen bewapend met machinegeweren", zegt de man die het zag gebeuren. "Ze legden het verkeer stil en haalden de geldtassen uit de wagen. Het ging allemaal heel snel. Toen staken ze hun auto's in brand met benzine en vertrokken weer." Van de drie inzittenden liep er slechts een een lichte hersenschudding op. Commando's Volgens de ooggetuige gingen de daders rustig te werk. "Het leken professionals, ze gingen heel kalm te werk, niemand rende. Het was indrukwekkend." Na een korte schietpartij met de politie wisten de daders te ontkomen. Hoewel er onmiddellijk een grote zoekactie werd gestart, waarbij ook gebruik werd gemaakt van een helikopter, zijn de voortvluchtigen nog niet opgepakt. Wel werden nog twee uitgebrande vluchtauto's teruggevonden. "Dit is duidelijk een zeer georganiseerd commando", zegt de aanklager van Marseille, waar de overval plaatsvond. Geldtassen opgeblazen Hoeveel de daders precies hebben buitgemaakt is nog niet bekend. Volgens een woordvoerder van het transportbedrijf had de wagen enkele miljoenen euro's aan boord. Duidelijk is wel dat de buit niet zo groot is als had gekund: door het gebruik van explosieven werden ook enkele geldtassen opgeblazen en moesten de overvallers vele honderdduizenden euro's achterlaten.,Buitenland,https://nos.nl/artikel/126823-miljoenen-buitgemaakt-bij-commando-overval.html