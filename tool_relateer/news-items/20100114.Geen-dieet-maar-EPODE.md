2010-01-14 18:30:00,Geen dieet maar EPODE,Door verslaggever Saskia Dekkers Half januari, net na de feestdagen, is het meestal schrikken als je weer op de weegschaal staat. Of niet? Wie heeft er geen voornemens om flink te gaan lijnen? Toch is in 226 Franse gemeentes vrijwel niemand op dieet.` Daar hebben ze EPODE (Ensemble, Prévenons l'Obesité Des Enfants). EPODE is een brede lokale aanpak om overgewicht bij kinderen én volwassenen terug te dringen. Kinderen wordt een gezonde leefstijl aangeleerd en tegelijkertijd worden ook hun ouders enthousiast gemaakt. Friet Als we het Noordfranse stadje Saint Amand-les Eaux binnenrijden zien we het meteen: in de hoofdstraat tellen we twee patattenten en aan het marktplein nog eens twee. Hier is ooit veel friet gegeten. De kinderen waren hier ook aan de dikke kant. Een op de vier had te maken met overgewicht. Daarom begon de gemeente met een aanpak die jaren gaat duren. Iedere dag, al vanaf dat ze peuter zijn, leren kinderen voortaan bewegen, gezond eten en koken. Zelfs tijdens de computerlessen worden er receptenboekjes samengesteld met veel groente en fruit. Rollerskaten Hugo woog op zijn achtste al 45 kilo. Nu is hij tien en weegt hij nog maar 40 kilo. Terwijl hij nooit meer lijnt en nog maar een keer per week op de weegstaal staat. Hij is gaan rollerskaten. Bovendien eet hij gezonder. Zijn moeder, vertelt hij, maakte nogal zware maaltijden klaar. Dat doet ze nu niet meer. En voortaan rent hij elke zaterdag een paar kilometer met zijn vader. Gemeenteraadslid Virgini Picard zegt dat het EPODE-programma de stad nauwelijks extra geld kost. Het is wat schuiven met thema's en materialen, maar duurder is het niet. Wel heeft de stad 20.000 euro uitgetrokken om kinderen elk jaar voor tien euro toegang te geven tot dertig sporten, zoals klimmen, schermen, zwemmen, voetbal en rollerskaten. Goede voornemens Hugo's vader lijkt tevreden. Hij is gestopt met roken, sport nu samen met zijn zoon en thuis wordt er anders gekookt. En de eigenaar van de friteszaak aan de hoofdstraat? Die heeft wel minder klanten, maar juicht EPODE toe. 'Groente en fruit zijn beter dan een vette hap', moet hij bekennen. Alleen over zichzelf is hij nog niet tevreden. 'Ik moet meer groente eten", lacht hij. Dat wordt zijn voornemen voor het nieuwe jaar. JOGG Ook in Nederland is een dergelijk project van start gegaan onder de naam JOGG. Dat staat voor Jongeren Op Gezond Gewicht. Het doel van JOGG is een gezonde gemeente voor de jeugd. Vandaag opende minister Rouvoet, als onderdeel van dat project, een congres over overgewicht. Tot nu toe hebben Almere, Amsterdam Zuid-Oost, Eindhoven, Utrecht, Veghel, Woudrichem en Zwolle zich voor JOGG aangemeld. In Zwolle is er zelfs al een begin gemaakt met deze aanpak. De bedoeling is dat in 2015 minstens 75 Nederlandse gemeenten meedoen aan het project.,Buitenland,https://nos.nl/artikel/129144-geen-dieet-maar-epode.html