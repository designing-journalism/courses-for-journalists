2010-01-11 11:29:00,Belgische man bekent derde moord,De tekenleraar uit het Belgische Halen die vorige week de moord op een jong stel bekende, heeft nu ook de moord op een 18-jarige studente in 2007 bekend. Dat heeft de procureur Ivo Carmen van justitie in Leuven bekendgemaakt. De 38-jarige Ronald Janssen vermoordde in april 2007 de destijds 18-jarige Annick Van Uytsel uit Diest, dat vlakbij Halen ligt. Zij verdween toen ze na een feestje naar huis fietste. Haar lichaam werd een maand later teruggevonden in een kanaal. Janssen wordt moord en wederrechtelijke vrijheidsberoving ten laste gelegd, wat erop kan duiden dat Janssen Van Uytsel langere tijd heeft vastgehouden. De politie deed deze maand huiszoeking bij Janssen na de dood van Shana Appeltans (18) en haar vriend Kevin Paulus (22) in de nacht van 1 op 2 januari. Daarbij werden aanwijzingen gevonden voor de moord op Van Uytsel. Onder meer haar laatste gsm-oproep werd opgevangen in de buurt van het huis van Janssen. De politie kreeg destijds ook al een tip over Janssen, maar deed er niets mee omdat de tekenleraar "geen typerend profiel voor de moord" had, aldus justitie. Uitgebrande auto Janssen bekende eerder de moord op Appeltans en Paulus. Hun lichamen werden teruggevonden in hun uitgebrande auto. Uit onderzoek bleek dat ze waren doodgeschoten. De politie houdt met de mogelijkheid rekening dat de man nog meer moorden op zijn geweten heeft. Volgens justitie was hij iemand waar de verdenking niet snel op zou vallen: een goede huisvader en leraar die zich niet verdacht gedroeg. Procureur Carmen wilde tijdens een persconferentie niet zeggen of Janssen met nog meer moordzaken in verband wordt gebracht.,Buitenland,https://nos.nl/artikel/128311-belgische-man-bekent-derde-moord.html