2010-01-16 17:35:00,Adoptiekinderen Haïti mogen eerder komen,Minister Hirsch Ballin van Justitie laat een tweede groep Haïtiaanse adoptiekinderen per direct toe tot Nederland. Gisteren besloot de bewindsman al tot versnelde toelating van 56 Haïtiaanse adoptiekinderen. Het gaat om kinderen van wie de adoptieprocedure al door de Haïtiaanse rechter is afgerond, maar die nog niet over geldige uit- en inreisdocumenten beschikken. Hirsch Ballin geeft nu ook toestemming om 44 kinderen eerder naar Nederland te laten komen die nog minder ver zijn in de procedure zitten. Voorwaarde is dat de Haïtiaanse autoriteiten toestemming geven voor het uitreizen van de kinderen. Ingezameld In Amsterdam werd vanmiddag een bijeenkomst gehouden van Haïtianen die in Nederland en België wonen. De Stichting HaïtiContact wilde mensen die behoefte aan steun hebben of steun willen geven de gelegenheid geven met elkaar in contact te komen. "Dit om verdriet te delen en elkaar steun te geven in deze tijd van onzekerheid en onwetendheid", zegt de stichting. Op de bijeenkomst in een zaal in de Amsterdam ArenA, spraken minister Koenders voor Ontwikkelingssamenwerking en de Amsterdamse burgemeester Cohen. Er werd twee minuten stilte gehouden, gevolgd door het volkslied. Geld verdubbeld Tijdens de bijeenkomst werd ook geld ingezameld voor de slachtoffers in Haïti. Tot nu toe hebben Nederlanders 3,3 miljoen euro gegeven voor de slachtoffers van de aardbeving, meldde voorzitter Karimi van de Samenwerkende Hulporganisaties. Minister Koenders heeft al gezegd dat hij de totale opbrengst verdubbelt.,Buitenland,https://nos.nl/artikel/129569-adoptiekinderen-haiti-mogen-eerder-komen.html