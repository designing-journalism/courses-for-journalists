2010-01-09 14:20:00,Meer doden na aanval op spelersbus Togo,De aanval van gisteren op de spelersbus van het voetbalelftal van Togo heeft waarschijnlijk meer levens geëist. Gisteren werd al bekendgemaakt dat de chauffeur van de spelersbus was omgekomen. Een keeper van het elftal, Kossi Agassa, heeft op de Franse radio gezegd dat ook de assistent-coach en een woordvoerder van het elftal zijn overleden, nadat ze zwaargewond naar een ziekenhuis waren gebracht. Twintig minuten Het team, dat op weg was om mee te doen aan de Africa Cup, werd bij de grens tussen Congo en Angola beschoten. Zo'n tien kilometer over de grens in Angola kwam de bus terecht in een hinderlaag en werd zo'n twintig minuten beschoten met mitrailleurs. Volgens de Angolese overheid raakten negen mensen gewond, onder wie twee spelers. Doelman Kodjovi Obilale zou in de rug zijn geschoten en verdediger Serge Akakpo in de nierstreek. Naar huis De BBC meldt dat het nationale voetbalteam van Togo heeft besloten niet meer mee te doen aan de Afrika Cup, omdat de spelers erg aangeslagen zijn door de gebeurtenis. De Togolese voetbalfederatie spreekt tegen dat die beslissing al genomen is, maar zegt dat er met de spelers over wordt gesproken. veel van hen hebben al gezegd naar huis te willen. De organisatie van de Afrika Cup zegt dat het toernooi doorgaat, ondanks de aanslag. De aanslag is opgeëist door een groepering die de onafhankelijkheid wil van de Angolese provincie Cabinda.,Buitenland,https://nos.nl/artikel/127952-meer-doden-na-aanval-op-spelersbus-togo.html