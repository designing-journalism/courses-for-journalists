2010-01-16 01:28:00,Grote verwarring over aantal doden,Het aantal slachtoffers van de aardbeving in Haïti is vier dagen na de ramp nog steeds onduidelijk. Er zouden nu 50.000 doden zijn geteld en nog veel mensen moeten onder het puin liggen. De Haïtiaanse minister van Binnenlandse Zaken zei dat het dodental tussen de 100.000 en 200.000 zal uitkomen, maar buitenlandse hulporganisaties zetten daar vraagtekens bij. Volgens de hulpverleners is de overheid in Haïti niet in staat een goede schatting te maken. Chaos De VN is begonnen met het in kaart brengen van de schade en hulpverlening aan het getroffen gebied. Gebruikmakend van satellietbeelden worden delen van de hoofdstad Port-au-Prince aangegeven die niet of slecht toegankelijk zijn. Daarop is ook duidelijk te zien waar tentenkampen zijn opgericht. De blik vanuit de lucht moet voor hulpverleners iets meer orde scheppen in de chaos op de grond. Google Earth had eerder al een extra laag gemaakt met satellietbeelden van de actuele situatie. Bijna anderhalf miljoen mensen hebben volgens de Haïtiaanse regering geen dak boven hun hoofd. Er zouden 250.000 gewonden zijn. Spoedberaad Intussen hebben de EU-ministers die verantwoordelijk zijn voor humanitaire hulpverlening, maandag een afspraak gemaakt voor spoedberaad. Voor Nederland gaat minister Koenders naar het overleg. Wetenschappers beweren dat ze twee jaar geleden al hebben gewaarschuwd voor een zware aardbeving in Haïti. Maar het land was niet in staat om maatregelen te nemen.,Buitenland,https://nos.nl/artikel/129480-grote-verwarring-over-aantal-doden.html