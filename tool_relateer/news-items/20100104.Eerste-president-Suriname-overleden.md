2010-01-04 16:20:00,Eerste president Suriname overleden,In Oegstgeest is Johan Ferrier overleden, de eerste president van de republiek Suriname. Dat heeft zijn dochter bekendgemaakt. Ferrier werkte eerst als onderwijzer in het binnenland van Suriname en later in Paramaribo. In 1946 was hij een van de oprichters van de Nationale Partij Suriname. Later ging hij weer terug naar Nederland waar hij onder meer werkte voor het ministerie van Onderwijs. In de tweede helft van de jaren 60 ging hij weer terug naar Suriname. Gouverneur Na een functie bij Shell werd hij in 1968 gouverneur van het land, en bleef dat tot 1975, toen de onafhankelijkheid werd uitgeroepen. Dat Ferrier gouverneur was voor Nederland en daarna president in een onafhankelijk Suriname is opmerkelijk. Hij dankt dat aan zijn eigenschap als mediator. Zo werd hij werd geroemd om zijn bemiddelende rol in de verzoening voor de onafhankelijkheid tussen de creoolse leider Arron en zijn hindostaanse opponent Lachmon. Het waren de Hindostanen die wilden dat Ferrier president werd. Coup Na de coup van Bouterse en vijftien andere militairen op 25 februari 1980 weigerde Ferrier de grondwet buiten werking te stellen en het parlement te sluiten. In eerste instantie hadden de militairen de sympathie van een groot deel van de Surinaamse bevolking. Ferrier sprak over "onze jongens". Toen hij zes maanden later onder druk van militairen en burgerregering toch werd gedwongen de grondwet buiten werking te stellen, legde hij zijn functie neer en vertrok naar Nederland. De president van de Centrale Bank van Suriname AndreÃÅ Telting zei in oktober nog dat de rol van Ferrier tijdens het militaire bewind na de coup onderbelicht is geweest. Hij heeft grote waardering voor het herdemocratiseringsproces van Ferrier en zijn opvolger Chin a Sen. Kwakoe Award In 1999 werd Ferrier in Suriname gekozen tot politicus van de eeuw. Hij was Ridder in de Orde van Oranje-Nassau en werd ook onderscheiden met de Kwakoe Award voor mensen die zich bijzonder verdienstelijk hebben gemaakt voor Suriname en de Surinaamse gemeenschap. Naar aanleiding van het overlijden van Ferrier zijn op alle overheidsgebouwen in Paramaribo alle vlaggen halfstok gehangen. Johan Ferrier is 99 jaar geworden.,Buitenland,https://nos.nl/artikel/126820-eerste-president-suriname-overleden.html