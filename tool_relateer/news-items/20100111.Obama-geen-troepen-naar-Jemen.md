2010-01-11 01:57:00,Obama: geen troepen naar Jemen,President Obama is niet van plan om troepen naar Jemen of Somalië te sturen. Dat zegt hij in een gesprek met het tijdschrift People Magazine. De zorgen over de activiteiten van al-Qaida in Jemen en Somalië nemen de laatste tijd toe. Dat komt onder meer door de mislukte aanslag van Eerste Kerstdag, die in Jemen was voorbereid. Obama denkt nog steeds dat al-Qaida het gevaarlijkst is in het grensgebied van Pakistan en Afghanistan. Volgens hem kan hij in Jemen beter samenwerken met de regering. Jemen wil het probleem van al-Qaida zelf aanpakken en wil op zijn grondgebied geen westerse troepen.,Buitenland,https://nos.nl/artikel/128282-obama-geen-troepen-naar-jemen.html