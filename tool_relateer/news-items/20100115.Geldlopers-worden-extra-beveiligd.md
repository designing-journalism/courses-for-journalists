2010-01-15 17:06:00,Geldlopers worden extra beveiligd,De komende weken worden geldlopers in het hele land extra beveiligd. De twee grootste geldtransporteurs, Brinks en Group4Securicor, zeggen dat hun geldlopers steeds vaker het doelwit zijn van gewelddadige overvallen. Wat de extra veiligheidsmaatregelen inhouden, willen de transporteurs niet zeggen. De beveiliging wordt eerst in Amsterdam aangescherpt. De rest van het land volgt binnen drie weken. Directeur Gert Askes van G4S Cash Services zegt tegen de NOS dat het geweld "enorm toeneemt". Ook vandaag werd geprobeerd een geldloper te overvallen. De daders sloegen vanmiddag toe bij een filiaal van McDonalds in Amsterdam. De overval mislukte. Verf in de geldkoffer maakte de inhoud direkt onbruikbaar. Benzine Dit jaar zijn alleen al in de regio Amsterdam drie geldlopers overvallen. Askes: "Bijvoorbeeld dit jaar, de eerste werkdag en de tweede werkdag: twee overvallen, twee dagen achterelkaar en allebei excessief geweld". Bij de overvallen werden geldlopers met benzine overgoten, waarna de daders dreigden hen in brand te steken. Vorig jaar werden 43 geldlopers overvallen. Van die overvallen vonden er 18 plaats in Amsterdam. ,Binnenland,https://nos.nl/artikel/129367-geldlopers-worden-extra-beveiligd.html