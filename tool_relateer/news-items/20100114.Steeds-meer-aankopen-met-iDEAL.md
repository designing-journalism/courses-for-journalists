2010-01-14 22:40:00,Steeds meer aankopen met iDEAL,Steeds meer mensen betalen hun internetaankopen met iDEAL. Het aantal iDEAL-betalingen is in 2009 met 63 procent gestegen. Ruim vier op de vijf grote webwinkels biedt deze betaalwijze, waarbij online geld van de eigen rekening kan worden overgemaakt, tegenwoordig aan. Van alle aankopen op internet werd 39 procent met iDEAL betaald. In totaal voor een bedrag van meer dan 45 miljoen euro. Waardering De acceptgirokaart werd door 22 procent van de internetshoppers als betaalmiddel gekozen. Twaalf procent betaalde met een creditkaart en tien procent maakte het bedrag over via een overschrijving. Met vier procent is PayPal het minst populaire betaalmiddel. Niet alleen het aantal betalingen met iDEAL is fors gestegen, ook de waardering voor het betaalmiddel blijft groeien. Uit onderzoek van Currence blijkt dat 44 procent van de onlineshoppers het liefst met iDEAL betaalt. De oude vertrouwde acceptgirokaart is de op één na populairste betaalwijze. ,Economie,https://nos.nl/artikel/129195-steeds-meer-aankopen-met-ideal.html