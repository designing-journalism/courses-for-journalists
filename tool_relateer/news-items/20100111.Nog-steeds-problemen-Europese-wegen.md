2010-01-11 10:17:00,Nog steeds problemen Europese wegen,In Duitsland en Groot-Brittannië zijn veel wegen nog steeds slecht begaanbaar door sneeuw en gladheid. De Britse overheid doet er alles aan om wegen sneeuw- en ijsvrij te maken en scholen open te krijgen. Vorige week gingen veel scholen dicht omdat ze door het winterweer onbereikbaar waren. Middelbare scholen in Groot-Brittannië beginnen vandaag met eindexamens. Scholieren die niet in staat zijn ze te maken, kunnen de examens waarschijnlijk pas in juni inhalen. Volgens de BBC gaan in Schotland de meeste scholen vandaag weer open, al wordt er nog meer sneeuw verwacht. Zoab De situatie op de Duitse snelwegen is volgens de tv-zender ARD redelijk onder controle. In het midden, oosten en noorden van het land wordt vandaag weer sneeuw verwacht. Veel dorpen zijn van de buitenwereld afgesloten. Op sommige plekken ligt tientallen centimeters sneeuw. Het begaanbaar maken van de wegen wordt gehinderd door een tekort aan strooizout. Ook in veel Vlaamse gemeenten is het zout op. Snelwegen in België zijn glad door opgevroren sneeuw op het zoab. Stroomstoring In Polen zijn dit weekend 100.000 mensen zonder stroom komen te zitten door hevige sneeuwval. Door de sneeuw zijn masten beschadigd en hoogspanningskabels geknapt. De overheid heeft mensen ook dringend opgeroepen de sneeuw van platte daken te verwijderen, omdat instortingsgevaar dreigt. Zaterdag moesten 100 klanten overijld een supermarkt verlaten omdat het dak het dreigde te begeven.,Buitenland,https://nos.nl/artikel/128283-nog-steeds-problemen-europese-wegen.html