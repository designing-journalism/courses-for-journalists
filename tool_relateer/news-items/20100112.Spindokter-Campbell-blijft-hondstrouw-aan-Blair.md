2010-01-12 19:40:00,Spindokter Campbell blijft hondstrouw aan Blair,Door correspondent Arjen van der Horst Het nieuws uit Nederland ging de Britten niet helemaal onopgemerkt voorbij. De conclusies van de commissie-Davids kwamen deze ochtend prominent op de website van de BBC te staan. Maar het toeval wilde dat het een hele belangrijke dag was voor de Britse Irak-commissie. Alle ogen waren gericht op Alastair Campbell, die vandaag verscheen voor de Iraq Inquiry. Officieel was Campbell in de jaren 1997-2003 de woordvoerder van Tony Blair, maar hij was meer dan dat. Hij fungeerde als de rechterhand van de premier en was spindokter van de Labour-regering. In feite was hij een onbenoemd minister met bijzonder veel macht in de regering. In die hoedanigheid bemoeide hij zich actief met het Britse Irak-beleid. Trouw De sluwe vos had nog geen van zijn streken verleerd. Alastair Campbell was vanouds op dreef toen hij vandaag aan de tand werd gevoeld door de Irak-commissie. Hoewel de commissieleden stevig doorvraagden, leverde het weinig nieuws op. Campbell ging zoals verwacht dwars voor zijn oude politieke meester liggen. "Het lijkt erop dat jullie willen dat ik zeg: 'Tony Blair wil van Saddam Hussein af, of hij nu massavernietigingswapens had of niet.' Zo is het niet natuurlijk." Campbell ontkende dat Blair met opzet inlichtingen over Iraakse massavernietigingswapens had verdraaid of aangedikt. Ook ontkende hij dat Blair en Bush al in 2002, in het jaar voor de oorlog, besloten hadden Irak aan te vallen. Over het controversiële rapport waarin Blair in 2002 concludeerde dat Irak "zonder enige twijfel" beschikte over massavernietigingswapens, zei hij: "Van dat rapport verdedig ik elk afzonderlijk woord." Brieven Wel onthulde Campbell dat de Britse oud-premier geregeld brieven schreef aan Bush. Daarin stelde Blair dat hij de Amerikanen hoe dan ook zou steunen. Campbell: "Als we het niet diplomatiek kunnen oplossen, dan moeten we het met militaire middelen doen. Groot-Brittannië staat achter jullie. Dat was de teneur van Blairs communicatie met de president." Campbells woorden doen denken aan een uitspraak die Blair een paar weken geleden deed in een tv-interview. Daarin werd hem gevraagd of hij Irak zou zijn binnengevallen, als hij had geweten dat Saddam Hussein geen massavernietigingswapens had. "Het zou in dat geval nog steeds juist zijn geweest hem te verwijderen. Natuurlijk hadden we dan andere argumenten moeten zoeken over de aard van zijn dreiging.",Buitenland,https://nos.nl/artikel/128701-spindokter-campbell-blijft-hondstrouw-aan-blair.html