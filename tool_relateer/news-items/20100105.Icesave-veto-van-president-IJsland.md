2010-01-05 16:59:00,Icesave-veto van president IJsland,President Grimsson van IJsland weigert de wet te tekenen over het teruggeven van de Icesave-tegoeden. Daarmee komt de terugbetaling van 1,3 miljard euro aan Nederland in gevaar. Het parlement stemde eind vorig jaar in met de terugbetaling. Dat betekent dat nu een referendum over de kwestie wordt gehouden. Een meerderheid van de bevolking zou tegen terugbetaling zijn. Enkele dagen geleden kreeg Grimsson 40.000 handtekeningen overhandigd van IJslanders die het er niet mee eens zijn. Weerstand Ook Groot-Brittannië zit op geld uit IJsland te wachten. Het gaat hier om 2,5 miljard euro. In oktober bereikten Den Haag, Londen en Reykjavik een overeenkomst over de terugbetaling. Van het begin af aan was de weerstand in zowel het IJslandse parlement als onder de bevolking groot. Het was lang onzeker of het akkoord door het parlement zou worden aangenomen, maar dat gebeurde uiteindelijk met een heel kleine meerderheid. Gevoelig De afspraak was dat IJsland de Nederlandse en Britse spaarders het geld zou terugbetalen dat ze kwijtraakten door de ondergang van Icesave. Icesave trok vlak voor het uitbreken van de financiële crisis in beide landen veel spaarders,omdat de bank een hoge rente beloofde. De Nederlandse en Britse overheid schoten het verloren geld voor een groot deel voor. Gedupeerden in Nederland kregen hun spaargeld tot 100.000 euro terug van De Nederlandsche Bank. De kwestie ligt in IJsland zeer gevoelig, omdat dit land in grote financiële nood zit. De regering in Reykjavik heeft een lening gekregen van het IMF en van Noorwegen, Zweden, Finland en Denemarken. In IJsland kan een wet ook zonder de handtekening van de president van kracht worden. Maar de wet moet worden ingetrokken als de bevolking hem in een referendum verwerpt.,Economie,https://nos.nl/artikel/126988-icesave-veto-van-president-ijsland.html