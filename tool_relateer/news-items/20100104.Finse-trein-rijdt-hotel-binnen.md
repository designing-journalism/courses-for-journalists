2010-01-04 13:04:00,Finse trein rijdt hotel binnen,In de Finse hoofdstad Helsinki is een trein een hotel binnengereden. Het hotel staat achter het station. Omdat de remmen kapot waren moest de machinist een noodstop maken. Hij had daarvoor perron 13 van het treinstation uitgezocht, omdat dat perron een grote betonnen stootbalk heeft. De zeventig ton zware trein denderde er echter doorheen en reed nog zeker tien meter over het perron. De trein kwam pas tot stilstand na het Holiday Inn hotel te hebben geraakt. Doorslapen Door de inslag is het kantoor van het hotel verwoest, ook het sprinklersysteem doet het niet meer. Maar mensen die in het hotel sliepen zijn niet gewondgeraakt. Ook mensen op het station kwamen er goed vanaf. De noodstop op het perron was van tevoren aangekondigd. In de trein raakte alleen de machinist lichtgewond aan zijn arm. Door het ongeluk heeft een deel van het treinverkeer in Helsinki enkele uren stilgelegen. Op het station zijn medewerkers van de spoorwegen nog tot zeker vanavond bezig met herstelwerkzaamheden op de sporen 11 en 13.,Buitenland,https://nos.nl/artikel/126805-finse-trein-rijdt-hotel-binnen.html