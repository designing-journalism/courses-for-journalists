2010-01-09 22:38:00,Sneeuwjachten in noorden,In de nacht van zaterdag op zondag zijn er in het noorden van het land sneeuwjachten. Het KNMI heeft om 19.00 uur een weeralarm uitgegeven. Het alarm geldt alleen voor de provincies Groningen, Friesland, Drenthe en Noord-Holland. De combinatie van wind en sneeuw leidt er tot sneeuwjacht, waardoor sneeuwduinen worden gevormd. Rijkswaterstaat adviseert iedereen om niet de weg op te gaan als dat niet noodzakelijk is. Overigens kan het ook in andere delen van het land gevaarlijk zijn op de weg. De hinder op de snelwegen duurt zeker tot zondagochtend. Voor de rest van het land geldt nog de voorwaarschuwing voor extreem weer, die gisteren werd uitgegeven. Bijna overal in het land kan het lokaal glad zijn. In Noord-Nederland zijn sinds het eind van de middag op steeds meer plaatsen sneeuwduinen ontstaan. Door de sneeuw is een deel van de busdiensten uitgevallen of vertraagd in Groningen, Friesland, Drenthe, Overijssel en Gelderland. In Zuid-Nederland zijn vertragingen door gladheid. In Midden-Nederland rijden stadbussen van Arriva in Dordrecht niet. Het treinverkeer heeft weinig problemen. Wel rijdt NS met een aangepaste dienstregeling. Gevoelstemperatuur Vandaag was het met een gevoelstemperatuur van maximaal 15 graden onder nul bijzonder koud. Wie langdurig buiten verbleef, moest oppassen voor onderkoeling. Door het barre winterweer werd vanmiddag onder meer een winkelcentrum in Roermond gesloten. Er was zoveel sneeuw gevallen, dat de parkeerplaats niet meer was schoon te houden. De ANWB verwacht dat de gladheid zich in de loop van de avond uitbreidt. Zoutkaartje De Nederlandse Spoorwegen zeggen dat er nauwelijks problemen zijn geweest op het spoor. Uit voorzorg was de dienstregeling voor het hele weekeinde aangepast. Het spoorbedrijf verlengt het 'zoutkaartje', de actie waarmee reizigers buiten de spits goedkoper kunnen reizen. Van maandag tot en met woensdag krijgen ze weer 40 procent korting in de daluren. Donderdag en vrijdag werd de korting ook gegeven en dat was volgens de spoorwegen een succes. Het zoutkaartje werd ingevoerd op verzoek van de overheid met als doel om burgers aan te moedigen de auto te laten staan in de barre weersomstandigheden. Op vaarwegen worden ijsbrekers ingezet zodat schepen hun weg kunnen vervolgen. Heeft u foto's of video's van de sneeuwjachten in het noorden van het land? Stuur ze dan naar nos.nl/ooggetuige of naar ooggetuige@nos.nl.,Binnenland,https://nos.nl/artikel/127855-sneeuwjachten-in-noorden.html