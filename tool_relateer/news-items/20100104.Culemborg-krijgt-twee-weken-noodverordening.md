2010-01-04 18:49:00,Culemborg krijgt twee weken noodverordening,In de Culemborgse wijk Terweijde is de komende twee weken een noodverordening van kracht. Dat is besloten na de onrust van de afgelopen dagen. Marokkaanse en Molukse jongeren vielen elkaar aan en ruiten van woningen werden ingegooid. Samenscholingsverbod De maatregel betekent onder meer dat er een samenscholingsverbod is ingesteld voor vier of meer mensen. Brandgangen in de wijk zijn afgesloten met afzettingen van beton, zodat relschoppers niet bij de huizen kunnen komen. De afgelopen dagen zijn in Culemborg veertien mensen opgepakt. De meesten zijn weer vrij. De man die zaterdag inreed op buurtbewoners zit nog wel vast. In totaal zijn er in de wijk Terweijde zo'n honderd relschoppers actief, zowel aan Molukse als Marokkaanse zijde veertig tot vijftig jongeren. Dat heeft politiechef Henk Zwam gezegd. Overleg De politie zet alles op alles om verdere escalatie te voorkomen, vooral door groepen van buitenaf. "We zijn daar zeer alert op", zei de politiechef die verder opmerkte dat er op termijn gepraat moet gaan worden tussen de bevolkingsgroepen. "Repressie zal op korte termijn helpen, op langere termijn zijn overleg en gesprekken tussen bevolkingsgroepen nodig." Burgemeester Van Schelven zei dat een deel van de relschoppers in beeld zijn van de gemeente. Straatwerkers proberen contact te zoeken met hen. ,Binnenland,https://nos.nl/artikel/126844-culemborg-krijgt-twee-weken-noodverordening.html