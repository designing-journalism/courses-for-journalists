2010-01-09 18:15:00,Veel sneeuwoverlast in het buitenland,Koning Winter houdt ook vandaag grote delen van West-Europa in z'n greep. Vele vluchten zijn geschrapt en evenementen afgelast. Ook het verkeer ondervindt in sommige landen grote hinder. In Duitsland zijn honderden vluchten geannuleerd, omdat de startbanen niet meer zijn schoon te houden. Met name op luchthaven Frankfurt zijn grote problemen om de banen sneeuwvrij te krijgen. Het vliegveld van Neurenberg was twee uur lang gesloten, nadat een vliegtuig van de startbaan gleed en kwam vast te zitten in de sneeuw. Daarbij vielen geen gewonden. Muizenplaag Dat gebeurde wel in de deelstaat Baden-Württemberg. Daar liepen zo'n veertig mensen verwondingen op bij ruim driehonderd verschillende verkeersongelukken. De Bondsdag in Berlijn wordt geteisterd door een muizenplaag. Veel muizen zoeken de warmte op in het Duitse parlementsgebouw. Premier League Net als in Duitsland blijven in Engeland vliegtuigen aan de grond staan. In het noorden van het land worden temperaturen gemeten van veertien graden onder nul. De luchthaven van Dublin heeft alle vluchten geannuleerd. Veel sportevenementen gaan dit weekend niet door. Zo zijn de meeste voetbalwedstrijden in de Premier League afgelast. Sneeuw op Mallorca In Frankrijk was de luchthaven van Toulouse de hele ochtend gesloten, nadat er tien centimeter sneeuw was gevallen. De luchthaven Charles de Gaulle, bij Parijs, verwacht een kwart van alle vluchten te annuleren. In het zuiden van Frankrijk zitten nog altijd 15.000 huishoudens zonder stroom. Ook in Zuid-Europa is het koud. In de Spaanse regio Galicië, in het noordwesten van het land, is in 25 jaar nog nooit zoveel sneeuw gevallen. Het sneeuwt nu ook op Mallorca. ,Buitenland,https://nos.nl/artikel/127872-veel-sneeuwoverlast-in-het-buitenland.html