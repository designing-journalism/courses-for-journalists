2010-01-06 08:29:00,Israël bouwt verder in Oost-Jeruzalem,De Israëlische regering heeft de bouw goedgekeurd van 24 appartementen in vier gebouwen in Oost-Jeruzalem, ondanks internationale oproepen om de bouw van nieuwe nederzettingen te voorkomen. Het bouwproject ligt extra gevoelig omdat het appartementencomplex in het hart van een overwegend Arabische wijk komt. De bouw wordt gefinancierd door de Amerikaan Irving Moskowitz die al meer nederzettingen in Oost-Jeruzalem heeft helpen bouwen. Veroordeling De Palestijnse onderhandelaar Saeb Erekat heeft de bouw in scherpe bewoordingen veroordeeld. Hij zei dat de Israëlische beweringen over vrede en overleg haaks staan op het gedrag van de Israëliërs. Erekat vindt dat als Israël de vredesonderhandelingen wil hervatten, het een volledige beëindiging moet aankondigen van nederzettingsactiviteiten in Oost-Jeruzalem en de Westelijke Jordaanoever. De Amerikaanse Speciale Afgevaardigde voor het Midden-Oosten, George Mitchell, zal naar verwachting de komende dagen een bezoek brengen aan de regio om te proberen de onderhandelingen vlot te trekken. ,Buitenland,https://nos.nl/artikel/127065-israel-bouwt-verder-in-oost-jeruzalem.html