2010-01-12 20:39:00,Opnieuw grote Mexicaanse drugsbaas opgepakt,Een van de meest gezochte drugsbaronnen van Mexico, Teodoro "El Teo" Garcia Simental, is opgepakt. De politie hield hem aan in de badplaats La Paz in het zuiden van de deelstaat Baja California. "El Teo" wordt verantwoordelijk gehouden voor drugsgerelateerd geweld in Tijuana, dichtbij de grens met de Verenigde Staten. Simental vocht daar de afgelopen maanden een bloedige oorlog uit met zijn voormalige kompanen van het Tijuana-kartel. Zijn drugsbende zou in de Mexicaanse drugsoorlog al vele honderden slachtoffers hebben gemaakt. Rivalen zouden zijn gemarteld en opgelost in bijtend zuur. Voor de gouden tip die zou leiden tot de aanhouding van "El Teo" was een beloning van ruim anderhalf miljoen euro uitgeloofd. Drugsoorlog De aanhouding van "El Teo" betekent opnieuw een overwinning van president Felipe Calderon in de strijd tegen het drugsgeweld in Mexico. Eerder deze maand werd bekend dat drugsbaas Carlos Beltran Leyva gearresteerd was. Vorige maand werd een andere belangrijke drugscrimineel gedood door Mexicaanse mariniers. Het geweld van drugsbendes in Mexico heeft in drie jaar tijd het leven van al meer dan 15.000 mensen gekost.,Buitenland,https://nos.nl/artikel/128712-opnieuw-grote-mexicaanse-drugsbaas-opgepakt.html