2010-01-08 16:26:00,Balkenende: goed als burgers stoep schoonmaken,Premier Balkenende vindt het een goed idee als iedereen zijn stoepje sneeuwvrij houdt. De premier reageerde tijdens zijn wekelijkse persconferentie op een voorstel van een journalist om een dergelijke oproep aan de Nederlandse bevolking te doen. Er is geen wettelijke verplichting meer voor burgers om hun stoep schoon te houden tijdens strenge vorst. De oproep van Balkenende is meer een moreel verzoek aan de bevolking. Gevoel "Ik proef een gemeenschappelijk gevoel dat het goed is als mensen hun stoep schoon weten te houden", aldus de premier. "Het is in het belang van anderen. Het heeft ook te maken met een verantwoordelijkheid voor de samenleving." Door de strenge vorst zijn veel stoepen spiegelglad. Gemeenten, die kampen met een groot zouttekort, hebben veel stoepen, wandel- en fietspaden niet schoongemaakt. Ouderen durven vaak de deur niet meer uit. Bij de eerste hulp van ziekenhuizen is het druk met de behandeling van botbreuken. In BelgieÌˆ is het sneeuwvrij houden van het trottoir nog wel verplicht. Zo werden in Antwerpen al 175 boetes uitgedeeld voor mensen die dat niet gedaan hadden. Zo'n boete kan oplopen tot 250 euro. Energierekening Balkenende voelt er niets voor om burgers met een laag inkomen te compenseren voor hun energierekening, die door de strenge vorst mogelijk omhoog schiet. Minima die in de problemen komen, kunnen wel steun bij hun gemeente vragen. ,Politiek,https://nos.nl/artikel/127753-balkenende-goed-als-burgers-stoep-schoonmaken.html