2010-01-06 19:44:00,Slowaken blunderen met explosieven,In Slowakije is een elektriciën, zonder het zelf te weten, met explosieven op het vliegtuig gestapt. De oorzaak was een blunder van het veiligheidspersoneel op het vliegveld bij de stad Poprad. Agenten stopten afgelopen zaterdag kleine hoeveelheden explosieven in koffers en tassen van passagiers. Dat deden ze om te kunnen oefenen met hun speurhonden. Die sloegen inderdaad aan bij het controleren van de bagage, behalve in één geval. Het veiligheidspersoneel vergat vervolgens om de 90 gram explosieven weer uit de bagage van de elektriciën te halen. De man was stapte nietsvermoedend op het vliegtuig naar Dublin. Kwaad De Ieren zijn kwaad en zeggen dat ze pas dagen later door de Slowaken zijn ingelicht over de vergeten explosieven. Gisteren lichtte een Ierse antiterreur-eenheid de elektriciën van zijn bed. De man werd pas na een urenlang verhoor weer vrijgelaten.,Buitenland,https://nos.nl/artikel/127325-slowaken-blunderen-met-explosieven.html