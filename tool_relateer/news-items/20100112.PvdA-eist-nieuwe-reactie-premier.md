2010-01-12 20:34:00,PvdA eist nieuwe reactie premier,Regeringspartij PvdA is in aanvaring gekomen met premier Balkenende over zijn verklaring over het rapport van de commissie-Davids. Balkenende zei het op een aantal punten oneens te zijn met de conclusies van Davids. Zo bestreed de premier dat de Tweede Kamer onvolledig is geïnformeerd over een verzoek van de Verenigde Staten aan Nederland op 15 november 2002 om militaire steun te verlenen. Over het ontbreken van een adequaat volkenrechtelijk mandaat voor het Amerikaans-Britse ingrijpen zei hij dat daar verschillend over wordt gedacht, ook onder juristen. Volgens hem was een nieuwe resolutie van de VN-Veiligheidsraad niet noodzakelijk en heeft het kabinet het besluit om politieke steun te verlenen naar eer en geweten genomen. Onaangenaam verrast De PvdA is onaangenaam verrast door de verklaring. "Verbaasd is zacht uitgedrukt", zei fractievoorzitter Hamer. Volgens haar verwart premier Balkenende de mening van het voormalige kabinet met die van het huidige. Ze ziet de verklaring van Balkenende niet als een reactie namens de PvdA-bewindslieden. De PvdA-fractie kwam vanavond bijeen en zei na afloop nog deze week een nieuwe verklaring van Balkenende te verwachten, waarin meer recht wordt gedaan aan de conclusies van Davids. In EénVandaag zei Balkenende over de boosheid van de PvdA dat je een onderscheid moet maken tussen de opvattingen van het toenmalige en het huidige kabinet. Volgens hem zegt zijn verklaring nog niets over de conclusies die het kabinet later zal trekken over Davids. "En de PvdA zat er zit er anders in dan de regering toen", voegde hij eraan toe. Bestuurlijke arrogantie Ook de oppositiepartijen Groenlinks en D66 zijn kritisch over de verklaring van Balkenende. Groenlinks-leider Halsema spreekt van een staaltje bestuurlijke arrogantie. Volgens D66-leider Pechtold is Balkenende uit op een harde confrontatie met de Kamer. Hij vindt dat de premier de conclusies van een commissie onder leiding van de vroegere hoogste rechter eigenlijk glashard ontkent.,Politiek,https://nos.nl/artikel/128644-pvda-eist-nieuwe-reactie-premier.html