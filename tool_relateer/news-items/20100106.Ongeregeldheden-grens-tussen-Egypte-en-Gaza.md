2010-01-06 21:25:00,Ongeregeldheden grens tussen Egypte en Gaza,Bij de grens tussen Egypte en de Gazastrook zijn Egyptische veiligheidsdiensten slaags geraakt met Palestijnen. Daarbij is zeker één dode gevallen en zeker 24 mensen raakten gewond. De gevechten braken uit nadat een door Hamas georganiseerde demonstratie uit de hand liep. De Palestijnen demonstreerden omdat Egypte een hulpkonvooi op weg naar de Gazastrook tegenhield bij de grens. Stenen Het protest verliep vreedzaam, totdat Palestijnen stenen naar Egyptische grensbewakers begonnen te gooien. Hierop openden de grenswachten het vuur op de Palestijnen, waarbij gewonden vielen. Een Palestijnse scherpschutter schoot vervolgens een Egyptische grenswacht dood. Ordetroepen van Hamas beëindigden hierna de demonstratie. Het hulpkonvooi 'Viva Palestina', dat tegengehouden werd bij de grens, is een initiatief van de Brit George Galloway en bestaat uit sympathisanten van over de hele wereld. Tweestrijd Egypte neemt een bijzondere plaats in binnen het conflict over de Gazastrook. Enerzijds heeft het de steun van Israël en de Verenigde Staten, die veel geld in het land steken. Deze landen zien liever dat de grens tussen Egypte en de Gazastrook gesloten blijft. Aan de andere kant heeft Egypte ook Arabische bondgenoten, die de hulp aan de Arabische Palestijnen juist stimuleren.,Buitenland,https://nos.nl/artikel/127334-ongeregeldheden-grens-tussen-egypte-en-gaza.html