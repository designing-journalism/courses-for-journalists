2010-01-05 19:52:00,Gewonde en schade door windhoos in Paramaribo,Door correspondent Hennah Draaibaar in Paramaribo Krachtige windstoten die gisteravond vanuit het niets opkwamen hebben in delen van Paramaribo grote schade aangericht. Daken van verschillende woonhuizen en winkelpanden werden vernield; hout en zinken dakbedekkingen kwamen tientallen meters verder neer. Er raakte maar een persoon gewond: een vrouw werd geraakt door een vallende boom. President Venetiaan heeft vanmorgen een bezoek gebracht aan een van de wijken die getroffen werd door de windhoos. Het gebied dat getroffen is, is wat men noemt een volkswijk. Veel houten woningen die niet zo stevig zijn. Juist in deze wijk zal het de bevolking veel moeite kosten om de schade te herstellen. Venetiaan deed geen toezeggingen, maar stelde wel dat er gekeken zal worden op welke manier de Surinaamse regering de getroffenen zou kunnen ondersteunen. Draaiwintie In Suriname hebben we het over een 'draaiwintie', een tornado die als een spiraal naar beneden komt en van alles met zich meeneemt. De wind is zo hevig dat lantarenpalen op luciferstokjes lijken en grote bomen die al jaren met stevige wortels in de grond staan, omvallen. Een chauffeur die door het oog van de naald is gekropen, staat naast zijn auto waar een houten balk door de voorruit steekt. Bibberend vertelt hij zijn verhaal. "Ik kwam van de rotonde af en reed de Koningstraat in. Opeens zie ik een grote wolk met een spiraal naar beneden. En daarin zweven allemaal zinkplaten en stukken hout." "Ik zag een van de zinkplaten recht op mijn raam afkomen en kon nog snel mijn raam dichtdraaien. Een paar seconden daarna trapte ik op mijn rem en sprong naar de achterbank, omdat er een balk recht op me af komt." Deur De directeur van het jongensinternaat wijst naar de zinkplaten die 100 meter verderop liggen. "Die zijn van mij", zegt ze. Omdat het vakantie is, zijn de pupillen niet aanwezig. Zij was er wel en zat met haar zoon in de woonkamer toen ze gerommel hoorde. "Het was hevig, zo erg dat ik achter een deur ben gaan schuilen en vasthield. Ik dacht: als ik de lucht in ga dan neem ik deze deur mee." Ze lacht nog wat nerveus als ze vertelt dat haar zoon de badkamer in is gedoken. De hele wijk is donker. Overal zie je elektriciteitspalen op de grond liggen. Inmiddels heeft de politie delen van de wijk afgesloten omdat het nog niet zeker is of het energiebedrijf de stroom overal heeft uitgeschakeld. Noodhulp Coördinator van het Nationaal Centrum voor Rampenbeheersing (NCCR), Jerry Slijngaard, oriënteerde zich met NCCR-medewerkers op de verschillende plekken om de schade te inventariseren, zodat noodhulp op gang gebracht kon worden. "Voor vanavond gaan we zorgen dat de mensen allemaal veilig en beschermd kunnen slapen en morgen komen we precies in kaart brengen wat de schade is en wat wij voor de mensen kunnen betekenen.",Buitenland,https://nos.nl/artikel/127078-gewonde-en-schade-door-windhoos-in-paramaribo.html