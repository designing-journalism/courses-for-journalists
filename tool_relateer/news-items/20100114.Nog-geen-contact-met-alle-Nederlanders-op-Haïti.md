2010-01-14 17:55:00,Nog geen contact met alle Nederlanders op Haïti,Het ministerie van Buitenlandse Zaken heeft nog geen contact kunnen leggen met 22 Nederlanders die op Haïti verbleven ten tijde van de aardbeving. Het gaat om zeventien volwassenen en vijf kinderen. Dat heeft minister Verhagen vanmiddag gezegd in Den Haag. Er zijn volgens het ministerie van Buitenlandse Zaken aanwijzingen dat negen Nederlanders in hotels verbleven op het moment van de aardbeving. "We doen al het mogelijke om duidelijkheid te krijgen over hun lot", zei Verhagen. Met drie Nederlandse gewonden, onder wie een kind, is contact geweest. Het is niet zeker hoeveel Nederlanders er precies op het eiland zijn, omdat het niet verplicht is een bezoek aan het eiland te melden. Mogelijk zijn er dus nog meer landgenoten in het land, dat dinsdag getroffen werd door een aardbeving. Een Nederlands vliegtuig met een reddingsteam van zestig mensen en snuffelhonden is onderweg naar Haïti. Het team is deel van een internationale hulpactie die wordt gecoördineerd door de Verenigde Naties. Het vliegtuig zal eventuele Nederlandse slachtoffers evacueren naar Curaçao. VN'ers dood Het is nog steeds onduidelijk hoeveel slachtoffers er zijn gevallen bij de aarbeving met een kracht van 7,0 op de schaal van Richter. Het Rode Kruis schat het aantal doden op 45.000 tot 50.000. Het aantal gewonden of daklozen wordt geschat op 3 miljoen. Telefoonlijnen werken niet en vrijwel overal is de elektriciteit uitgevallen. Blauwhelmen van de Verenigde Naties patrouilleren op straat om te voorkomen dat huizen en winkels worden geplunderd. Een verslaggever van CNN meldde dat hij vannacht een tiental schoten hoorde in de hoofdstad. Dinsdag kwamen 36 leden van de VN-missie om het leven toen hun gebouw instortte. Of onder de slachtoffers zich ook de leider van de missie, de Tuneziër Hedi Annabi, bevindt, is nog onduidelijk. Rond de 150 VN'ers worden nog vermist. Dat zei de secretaris-generaal van de VN, Ban Ki Moon vanmiddag in New York. Hulpgoederen De internationale gemeenschap doet er alles aan om het door een aardbeving getroffen Haïti van de hulp te voorzien die het nodig heeft. De eerste buitenlandse hulpgoederen zijn in Haïti aangekomen. Onder meer de Europese Unie, de VS, Rusland en China sturen ook hulpverleners naar het land. Zingen Duizenden Haïtianen sliepen voor de tweede achtereenvolgende nacht buiten. Ze zijn door de aardbeving van eergisteren dakloos geworden of bang dat hun huis door een naschok alsnog instort. Een verslaggever van de BBC zegt de geluiden van de nacht op het eiland niet snel te zullen vergeten: mensen huilen en bidden hardop in de nacht. Ook wordt er gezongen tot God, uit rouw om de doden of uit dank omdat de ramp overleefd werd. In het donker zochten hulpverleners naar overlevenden. Volgens Artsen zonder Grenzen blijven er gewonden in de noodhospitalen binnenkomen, velen met ernstige verwondingen.,Buitenland,https://nos.nl/artikel/128966-nog-geen-contact-met-alle-nederlanders-op-haiti.html