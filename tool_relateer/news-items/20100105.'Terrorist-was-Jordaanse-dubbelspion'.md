2010-01-05 02:59:00,'Terrorist was Jordaanse dubbelspion',De zelfmoordterrorist die vorige week een aanslag pleegde op een Amerikaanse basis in Oost-Afghanistan, was een Jordaanse dubbelagent. Dat melden Amerikaanse media. Bij de aanslag kwamen zeven CIA-medewerkers en een Jordaanse geheimagent om het leven. Volgens verschillende bronnen was de dader een Jordaniër. Hij werd door de geheime dienst van zijn land naar Afghanistan gestuurd om te infiltreren in al-Qaida. Omgepraat Woensdag meldde de man zich bij de CIA-basis Chapman omdat hij informatie over al-Qaida-leider al-Zawahiri zou hebben. Omdat Jordanië voor hem instond, werd hij niet gefouilleerd. Toen zeven agenten van de CIA bij de Amerikaanse basis aankwamen, blies de dader zichzelf en de agenten op. Vroeger onderhield de man een populaire website voor Al-Qaida aanhangers, maar de Jordaanse autoriteiten dachten de man omgepraat te hebben. Samenwerking De dood van de CIA'ers betekent een forse tegenslag in de acties tegen al-Qaida. De slachtoffers vormden volgens de New York Times een eliteteam. Ook kan de aanslag gevolgen hebben voor de samenwerking tussen de CIA en Jordanië. De Jordaanse geheime dienst is al lang één van de belangrijkste partners van de CIA in het Midden-Oosten.,Buitenland,https://nos.nl/artikel/126912-terrorist-was-jordaanse-dubbelspion.html