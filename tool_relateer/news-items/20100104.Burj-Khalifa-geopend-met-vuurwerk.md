2010-01-04 19:10:00,Burj Khalifa geopend met vuurwerk,In Dubai is vandaag het hoogste gebouw ter wereld officieel geopend door sjeik Mohammed bin Rashid al-Maktoum. Tijdens de boouw stond de toren bekend als Burj Dubai, maar bij de opening werd de toren hernoemd naar de emir van buurstaat Verenigde Arabische Emiraten: sjeik Khalifa bin Zayed al Nahayan. Dubai heeft een schuld van meer dan 50 miljard euro. Een grote crisis kon alleen worden voorkomen dankzij een kapitaalinjectie van Abu Dhabi. Tijdens de opening werd ook de officiële hoogte van de Burj Khalifa bekend: 828 meter. Het gebouw laat in een klap reuzen als de Taipei 101 (509 meter) en de TV-toren in Kanton (610 meter) met honderden meters achter zich. Het gebouw is zo'n acht keer hoger dan de Dom in Utrecht. Het gebouw is ontworpen door het beroemde architectenbureau Skidmore, Owens en Meril (SOM) dat gespecialiseerd is in wolkenkrabbers. Zij ontwierpen onder andere de Sears Tower in Chicago en de Russia Tower in Moskou. Woestijnbloem Het ontwerp van de toren is gebaseerd op een lokale woestijnbloem en patronen uit de islamitische architectuur. Het heeft een centrale kern met drie ribben die naar boven toe steeds smaller worden. Aan de wolkenkrabber is meer dan vijf jaar gewerkt en de kosten zijn opgelopen tot ruim drie miljard euro. In het gebouw kunnen maximaal 12.000 mensen wonen. Die kunnen kiezen uit een van de 1044 appartementen met prijzen tot 3 miljoen euro per stuk. Daarnaast is er kantoorruimte te huur en is er een hotel en restaurant. Babel Op de 124e van de in totaal 160 verdiepingen is het hoogste uitzichtsplatform ter wereld. Voor de toren staat een fontein die het water maar liefst 274 meter omhoog schiet. Verder zijn op de 158ste verdieping de hoogste moskee gevestigd en op de 76ste het hoogste zwembad. In de parkeergarage is plaats voor 3000 auto's. Het bouwwerk is bij helder weer van een afstand van 95 kilometer te zien. Tijdens de zomer kunnen de temperaturen in Dubai oplopen tot 50 graden Celsius. De hoeveelheid energie die dan nodig is om de toren af te koelen is evenveel als wat nodig is om 10.000 ton ijs te koelen. Sommigen zien in het gebouw de bijbelse Toren van Babel, symbool van de hoogmoed van de mens. Excessief Sjeik Mohammed bin Rashid al-Maktoum staat bekend om zijn excessieve projecten, zoals een overdekte skipiste in de woestijn en het palmeiland voor de kust van Dubai. Door de ambitieuze projecten is de schuld van het emiraat is opgelopen tot 50 miljard euro. Eind vorig jaar moest Dubai de aflossing daarvan uitstellen; alleen met de hulp van buuremiraat Abu Dhabi kon een financiële crisis worden afgewend.,Buitenland,https://nos.nl/artikel/126788-burj-khalifa-geopend-met-vuurwerk.html