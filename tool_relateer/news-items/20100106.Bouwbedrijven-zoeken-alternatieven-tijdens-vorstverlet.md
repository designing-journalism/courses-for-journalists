2010-01-06 18:19:00,Bouwbedrijven zoeken alternatieven tijdens vorstverlet,Door de aanhoudende vorst is het voor bouwbedrijven steeds moeilijker om hun personeel aan het werk te houden. Bij een gevoelstemperatuur van min 6 wordt de bouw buiten stilgelegd en hoeven bouwvakkers dus niet buiten te werken. Tot twee jaar geleden gold een collectieve verzekering voor vorstverlet, waardoor de bedrijven in de vorstperiodes geen inkomsten misliepen. Nu mogen ze zelf kiezen of ze zich hiervoor willen verzekeren. 'Niet aan de orde' De Van Dijk Groep uit Hardenberg koos ervoor zich niet te verzekeren: "Vanaf zestien dagen stevige vorst wordt zo'n verzekering pas rendabel. De afgelopen jaren hebben we steeds vorst gehad en hebben we het ook steeds financieel kunnen opvangen. Elk jaar zestien dagen vorst is niet aan de orde", zegt directeur Bert Beun. De Van Dijk Groep heeft het personeel nu ingezet om de binnenkant van de fabriekshallen op te knappen. "Alles beter dan de jongens naar huis sturen", volgens Beun. Werkvoorraad Vakbond CNV is bang dat de bedrijven die zich niet hebben laten verzekeren de kosten op langere termijn gaan afwentelen op hun eigen personeel. "Werknemers moeten er niet mee instemmen om bijvoorbeeld verplicht vrije dagen op te nemen. Bedrijven hadden zich hiertegen kunnen wapenen door een soort werkvoorraad aan te leggen", zegt Gijs Lokhorst van CNV Bouw en Infra. "Er zijn bedrijven die bepaalde werkzaamheden, zoals het aftimmeren aan de binnenkant van gebouwen, opsparen voor de vorstperiodes. Op die manier blijft het personeel aan het werk.",Economie,https://nos.nl/artikel/127304-bouwbedrijven-zoeken-alternatieven-tijdens-vorstverlet.html