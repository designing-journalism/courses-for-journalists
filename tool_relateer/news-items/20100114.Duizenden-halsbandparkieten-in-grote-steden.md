2010-01-14 14:50:00,Duizenden halsbandparkieten in grote steden,De halsbandparkiet rukt op in de Nederland. Bij een onderzoek van vogelorganisaties CityParrots en Sovon in de Randstad zijn er dit jaar zo'n 10.000 parkieten geteld. In Den Haag en Amsterdam zijn de meeste halsbandparkieten, respectievelijk zo'n 5000 en 3700. Maar ook in Utrecht, Rotterdam en Haarlem leven inmiddels verschillende parkieten. "Onze vogelaars hebben op vaste plaatsten gepost. Inmiddels weten we ongeveer waar de parkieten slapen en dan is het wachten tot ze binnenvliegen", zegt woordvoerder Harvey van Diek van Sovon. Verdubbeling Het aantal halsbandparkieten is sinds 2004 meer dan verdubbeld. Toen deed Sovon ook al een dergelijk onderzoek. Van Diek: "Ook in het buitenland is sprake van een stijging. Vooral in Londen en Brussel zien we de vogels." De vogel komt van origine niet voor in Nederland, zegt van Diek. "Hij is ooit in de jaren zeventig waarschijnlijk bij een vrouw uit Amsterdam ontsnapt en heeft zich sindsdien met andere halsbandparkieten voortgeplant. Omdat het in de stad zo betrekkelijk veilig is, krijgt hij alle kans om zich te vermenigvuldigen. In een groot leeg natuurgebied zou hij met zijn felle groene kleur geen schijn van kans maken, maar in de stad kan hij zich goed verstoppen. Bovendien voeren veel mensen de dieren." Straat Ondanks dat het vogeltje oorspronkelijk niet thuishoort in de stad, bedreigt hij waarschijnlijk geen andere vogels. "We weten het niet precies, maar we hebben geen indicaties dat hij andere diersoorten lastig valt. Wel neemt hij nesten in beslag van bijvoorbeeld spechten", maar volgens de woordvoerder leidt dat niet tot grote problemen. Inmiddels zijn ze volgens Van Diek niet meer uit het Nederlandse straatbeeld weg te denken. "Soms kijk ik een item in het Journaal over Amsterdam en dan herken ik op de achtergrond het geluid van de parkiet." ,Binnenland,https://nos.nl/artikel/129071-duizenden-halsbandparkieten-in-grote-steden.html