2010-01-12 08:56:00,Printerfabriek Océ in rode cijfers,Printer- en kopieermachinefabrikant Océ wordt steeds harder getroffen door de economische crisis. Het bedrijf heeft in het laatste kwartaal van vorig jaar 23 miljoen euro verlies geleden. In hetzelfde kwartaal van 2008 maakte het bedrijf één miljoen euro winst. De omzet daalde met vijftien procent naar bijna 700 miljoen euro. Het resultaat over heel 2009 is uitgekomen op een verlies van 47 miljoen euro. Het bestuur stelt de aandeelhouders voor om geen dividend uit te keren. Canon "De omzetdaling in het vierde kwartaal bleef voortduren, omdat klanten nog steeds onzeker waren over de economische situatie en doorgingen met kosten besparen", zegt bestuursvoorzitter Rokus van Iperen. Hij verwacht dat 2010 weer een moeilijk jaar zal worden met een "uitdagende markt". Océ wordt zo goed als zeker overgenomen door Canon. In november deed het Japanse concern met instemming van Océ een bod op het bedrijf in Venlo. Volgens Océ zit het overnameproces op schema.,Economie,https://nos.nl/artikel/128519-printerfabriek-oce-in-rode-cijfers.html