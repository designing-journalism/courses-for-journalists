2010-01-07 16:08:00,Rijkswaterstaat druk met vinden van strooizout,Rijkswaterstaat denkt dat er komend weekend een tekort aan strooizout zal ontstaan als het winterweer aanhoudt. Volgens het KNMI gaat het dit weekend weer sneeuwen. Tot nu toe is er al 100.000 ton zout op de snelwegen gestrooid, terwijl 70.000 ton normaal genoeg is voor een hele winter. Rijkswaterstaat is druk in gesprek met zoutleveranciers, ook in het buitenland. Maar omdat het ook in de rest van Europa slecht weer is, is de internationale vraag naar strooizout hoog en de leverantie beperkt. Zand Naast het gebruik van strooizout denkt Rijkswaterstaat aan alternatieven, zoals het strooien van zand. Dat is wel nadelig voor veel asfaltwegen. In het uiterste geval zullen wegen of delen daarvan dit weekend dichtgaan voor het verkeer, zegt Rijkswaterstaat. De gemeente Etten-Leur denkt een oplossing te hebben voor het tekort. De Brabanders gaan achttien ton afgekeurd badzout op de weg strooien. De komende dagen kleuren de wegen in Etten-Leur groen en geel en ruiken ze naar appel.,Binnenland,https://nos.nl/artikel/127508-rijkswaterstaat-druk-met-vinden-van-strooizout.html