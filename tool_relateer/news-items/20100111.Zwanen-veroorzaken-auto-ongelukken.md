2010-01-11 15:38:00,Zwanen veroorzaken auto-ongelukken,Zwanen hebben gisteren in de buurt van Utrecht tot twee keer toe een kettingbotsing veroorzaakt. Binnen drie uur tijd moesten twee automobilisten uitwijken voor een zwaan op de weg, waarna ze in de slip raakten en met andere weggebruikers botsten. Het eerste ongeluk gebeurde rond 11.00 uur op de provinciale weg N201 in de buurt van Waverveen. Een 40-jarige automobilist zag het dier midden op de weg lopen en trapte daarom op de rem. Een achterligger remde ook, maar gleed daarbij naar de linkerrijstrook. Een tegemoetkomende automobilist botste daarop frontaal tegen de geslipte auto. Een vierde automobilist eindigde in de sloot na ook te abrupt hebben geremd. Een van de bestuurders werd ter plekke behandeld door ambulancepersoneel na klachten over pijn op de borst, maar hoefde niet naar het ziekenhuis. De zwaan keek de door hem veroorzaakte ravage een kwartier aan en vloog toen door. Vangrail Het tweede ongeluk gebeurde drie uur later op bijna precies dezelfde manier. Op de A15 ter hoogte van Echteld moest een 42-jarige vrachtwagenbestuurder plotseling remmen toen hij de witte vogel zag oversteken. Een achteropkomende bestuurder uit Maassluis week uit naar de linkerrijstrook, raakte in de slip en kwam tegen de vangrail tot stilstand, waarna twee auto's op hem botsten. Hier moest een automobiliste naar het ziekenhuis voor controle omdat ze last had van haar nek. Of het om dezelfde zwaan gaat is niet bekend.,Binnenland,https://nos.nl/artikel/128386-zwanen-veroorzaken-auto-ongelukken.html