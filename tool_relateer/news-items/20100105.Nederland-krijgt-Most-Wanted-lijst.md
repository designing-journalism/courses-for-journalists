2010-01-05 22:39:00,Nederland krijgt Most Wanted-lijst,De politie publiceert vanavond een opsporingslijst van meest gezochte criminelen. Ze worden afgebeeld met naam en foto. De site gaat om 21.45 uur online. In eerste instantie gaat het om acht criminelen; drie veroordeelden en vijf verdachten. Later kan de lijst worden uitgebreid. Volgens het Openbaar Ministerie moeten er niet te veel criminelen op de site komen omdat de effectiviteit dan afneemt. Dat verdachten zonder balkje en met naam en toenaam op een site komen, mag niet zomaar. Hiervoor is toestemming nodig van de voorzitter van het College van procureurs-generaal. Laatste middel Ook moet de crimineel verdacht worden van een ernstig misdrijf, moet er sprake zijn van recidivegevaar en moet het worden beschouwd als een laaste middel. Het is dus de bedoeling dat een crimineel pas op de site komt als andere opsporingsmethoden geen succes hebben gehad. De verdachten die vanavond op de site staan zouden een misdrijf hebben gepleegd waarop minstens acht jaar cel staat. De politie Amsterdam had al een lijst met gezochte criminelen, die lijst wordt nu naar landelijk niveau uitgebreid. Valse meldingen Verder maakte de politie vandaag bekend acht nieuwe helikopters te zullen inzetten om overvallen vanuit de lucht te kunnen filmen. De politie hoopt zo meer overvallers te pakken. Vorig jaar waren er in Nederland 2840 overvallen, 400 meer dan het jaar daarvoor. Winkeliers zijn het vaakst slachtoffer van een overval, gevolgd door particulieren en horeca-bedrijven. De politie wil verder valse meldingen bij 112 harder aanpakken. Mensen die geregeld valse meldingen doen, worden gewaarschuwd met sms-berichten. Als dat niet helpt, zullen ze worden afgesloten. Gisteren werd in Nijmegen nog een 54-jarige vrouw gearresteerd omdat ze vele malen het alarmnummer had gebeld. Ze zei behoefte te hebben gehad aan "een goed gesprek".,Binnenland,https://nos.nl/artikel/126984-nederland-krijgt-most-wanted-lijst.html