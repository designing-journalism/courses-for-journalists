2010-01-05 21:02:00,VS stopt transfers Guantanamo-Jemen,De Verenigde Staten stoppen voorlopig met het overbrengen van gevangenen op Guantanamo Bay naar Jemen. Aanleiding voor het besluit is de mislukte aanslag op een Amerikaans vliegtuig bij Detroit. De Nigeriaanse verdachte die het toestel probeerde op te blazen heeft gezegd dat hij in Jemen was getraind door al-Qaida. "Nu gevangenen overbrengen naar Jemen is geen goed idee", vatte woordvoerder Robert Gibbs het besluit samen. President Obama probeert al sinds zijn aantreden de Guantanamo-gevangenis op Cuba te sluiten. Daar zitten nu nog meer dan negentig verdachten uit Jemen opgesloten. De VS is bang dat deze terreurverdachten zich opnieuw aansluiten bij militante organisaties als ze zijn teruggekeerd in Jemen.,Buitenland,https://nos.nl/artikel/127097-vs-stopt-transfers-guantanamo-jemen.html