2010-01-03 13:13:00,Peking ontregeld door sneeuwval,In Peking is door hevige sneeuwval het openbare leven ernstig ontregeld. Duizenden mensen zijn gestrand op de belangrijkste luchthaven van de Chinese hoofdstad. Meer dan negentig procent van de vluchten werd geannuleerd of liep zware vertraging op. Dit tot grote verrassing van veel reizigers: "Ik kwam extra vroeg naar het vliegveld om zeker te zijn dat ik mijn vlucht zou halen, maar volgens de leiding is mijn vlucht geannuleerd." Snelwegen De luchthavens van steden rondom Peking zijn allemaal gesloten. Ook de meeste snelwegen zijn dicht. De provincies Sichuan en Yunnan hebben met andere weerproblemen te maken; daar wordt dichte mist verwacht. Het stadsbestuur van Peking heeft 200 sneeuwschuivers ingezet om de wegen in het centrum van de hoofdstad schoon te houden. Kouder Waarschijnlijk zakt de komende tijd de temperatuur nog verder. Nu is het ongeveer min 16 graden Celsius en waarschijnlijk wordt morgen min 20 gehaald. Ook wordt meer sneeuw verwacht. Vanwege deze vooruitzichten heeft de Chinese overheid een waarschuwing uitgegeven. Afgelopen november werd het noorden van China ook al getroffen door dergelijke weersomstandigheden. De voedselprijzen stegen toen enorm, omdat voorraden niet meer op tijd konden worden aangevuld.,Buitenland,https://nos.nl/artikel/126529-peking-ontregeld-door-sneeuwval.html