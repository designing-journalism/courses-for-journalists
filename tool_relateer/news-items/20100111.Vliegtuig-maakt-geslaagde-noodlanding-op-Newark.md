2010-01-11 09:08:00,Vliegtuig maakt geslaagde noodlanding op Newark,Een Airbus van United Airlines is gisteren bij de landing op een Amerikaanse luchthaven op zijn rechtervleugel terechtgekomen. Het vliegtuig was onderweg van Chicago naar Newark, bij New York, toen de piloot merkte dat het rechter landingsgestel niet werkte. Aan boord waren 53 inzittenden, vijf bemanningsleden en 48 passagiers. "De bemanning reageerde fantastisch", zei een reiziger. "De piloot meldde dat er iets mis was en zei dat we ons moesten schrapzetten. We moesten ons voorbereiden om het toestel snel te verlaten, omdat we de terminal niet zouden halen." Het toestel kwam normaal aan de grond, maar toen het snelheid verloor, raakte de rechtervleugel de grond. Er ontstonden vonken, maar het toestel vloeg niet in brand. De passagiers bleven ongedeerd. Landingsbanen dicht Het vliegveld werd korte tijd geheel afgesloten voor vliegverkeer, maar al snel konden twee van de drie banen weer open gaan. Omdat de Airbus werd onderzocht op wat er precies was misgegaan, bleef die landingsbaan nog lange tijd gestremd.,Buitenland,https://nos.nl/artikel/128298-vliegtuig-maakt-geslaagde-noodlanding-op-newark.html