2010-01-06 09:05:00,Ook Britten waarschuwen IJsland,Na Nederland heeft ook Groot-Brittannië IJsland gewaarschuwd voor de gevolgen als het land de Icesave-tegoeden niet terugbetaalt. De Britse staatssecretaris van financiën Myners zegt dat IJsland zich dan financieel buitenspel zet. "De IJslandse bevolking zou, als ze tot dat besluit komt, in feite zeggen dat IJsland geen deel wil zijn van het internationale financiële systeem", zei Myners. IMF Ook het IMF waarschuwde IJsland, dat een lening krijgt van de organisatie. Mogelijk wordt nu slechts een deel van dat bedrag overgemaakt, zegt een bewindvoerder van het IMF. Vorige week ging het IJslands parlement akkoord met terugbetaling van bijna 4 miljard euro aan gedupeerde Nederlandse en Britse spaarders. Maar nu de president de regeling niet goedkeurt, moet er een referendum komen. Volgens een recente peiling zou bijna 70 procent van de IJslanders tegen de betalingsregeling zijn.,Buitenland,https://nos.nl/artikel/127124-ook-britten-waarschuwen-ijsland.html