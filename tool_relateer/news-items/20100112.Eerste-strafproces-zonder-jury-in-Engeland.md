2010-01-12 17:36:00,Eerste strafproces zonder jury in Engeland,In Engeland wordt voor het eerst in meer dan 350 jaar een strafproces zonder jury gevoerd. Het gaat om de zaak tegen vier mannen die bij een gewapende overval op een geld-depot op de luchthaven Heathrow betrokken warenin 2004. Ze maakten daarbij 1,9 miljoen euro buit. Het is het vierde proces in verband met deze overval. De opperrechter besloot in juni 2009 af te zien van het gebruik van een jury omdat er een reëele kans is dat de leden zullen worden gemanipuleerd. Ook zou bescherming van de juryleden te kostbaar zijn. Zelfs als ze beschermd worden, is manipulatie niet uitgesloten. Geschiedenis geschreven Rechtzaken zonder jury zijn in andere delen van Groot-Brittannië niet ongewoon. In Noord-Ierland is het sinds 1973 mogelijk om een rechtzaak zonder jury te houden: paramilitaire groepen bedreigden de juryleden en wisten zo rechtzaken te beïnvloeden. In juni 2009 besloot de minister van Justitie Paul Goggins dat rechtspraak door alleen een rechter nog twee jaar mogelijk zou blijven. Met het besluit het proces tegen de vier mannen zonder jury te voeren wordt volgens een van de advocaten van de verdachte "geschiedenis geschreven". ,Buitenland,https://nos.nl/artikel/128667-eerste-strafproces-zonder-jury-in-engeland.html