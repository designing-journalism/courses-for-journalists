2010-01-12 17:02:00,Verloren beschaving teruggevonden via Google Earth,Archeologen hebben een verloren beschaving uit het Amazone-oerwoud teruggevonden met behulp van Google Earth. Over een lengte van 250 kilometer vonden de wetenschappers meer dan 200 verschillende bouwwerken in de jungle, die op satellietfoto's duidelijk te herkennen zijn onder het gebladerte. Een archeoloog ontdekte de structuren toen hij in 2002 met een vliegtuig over het Amazonegebied vloog. Met behulp van Google Earth werden meer sporen gevonden. Over de vondst werd deze maand gepubliceerd in het vakblad Antiquity. Het gaat om greppels van zo'n 10 meter breed en ruim een meter diep, met daarnaast aarden wallen van een meter hoog. De bouwsels vormen geometrische vormen in het landschap, zoals cirkels en vierkanten. Waarom de greppels werden gegraven is niet duidelijk, mogelijk gaat het om verdedigingswerken of wegen. Complex systeem Op basis van schattingen over hoeveel mensen er nodig waren om zo'n complex systeem van dijken te bouwen en onderhouden concluderen de onderzoekers dat de beschaving uit meer dan 60.000 mensen moet hebben bestaan. De werken werden tussen 300 voor Christus en 1300 na Christus gebouwd. ,Buitenland,https://nos.nl/artikel/128655-verloren-beschaving-teruggevonden-via-google-earth.html