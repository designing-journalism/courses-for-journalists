2010-01-04 18:36:00,IJs nog niet betrouwbaar,De schaatsbond KNSB waarschuwt dat het nog nergens veilig is om op open water te schaatsen. Op internet vertellen schaatsers elkaar waar het ijs volgens hen redelijk goed is. Volgens de bond kan dat verraderlijk zijn omdat er nog veel plekken zijn met sneeuw en ijsrestanten van de vorige koude periode. Vooral in Utrecht, Gooi- en Vechtstreek en Friesland wagen schaatsers zich al op het ijs, maar de KNSB raadt iedereen aan om voorlopig alleen ijsbanen van schaatsclubs te bezoeken. Zicht op toertochten is er nog niet. Daarvoor moet het ijs minstens twaalf centimeter dik zijn. IJs beschermd In Amsterdam is voor tien grachten een vaarverbod ingesteld om het ijs te beschermen. Het verbod is onder meer van kracht op de Keizersgracht, de Prinsengracht en de Lijnbaansgracht. Het ijs is nu nog niet dik genoeg, maar de gemeente hoopt dat binnenkort op de grachten kan worden geschaatst. "De vooruitzichten zijn dat het erg koud blijft. We nemen nu maatregelen om het ijs te beschermen zodat we hopelijk straks van Hendrick Avercamp-achtige taferelen kunnen genieten." Ochtendspits rustig De gevreesde verkeerschaos bleef vanochtend uit. Op de snelwegen stonden minder files dan normaal en ook op het spoor waren geen grote problemen. Er was voor gladheid gewaarschuwd, omdat het door opgevroren sneeuwresten en mistbanken verraderlijk glad kon zijn. De dijk tussen Enkhuizen en Lelystad, de N302, was tot vanmiddag 14.30 uur dicht omdat de weg te glad was. Inmiddels is de weg weer vrijgegeven. Wel had de ANWB het druk doordat auto's met een lege accu stonden en niet wilden starten. Doordat veel auto's de afgelopen kerstvakantie stil zijn blijven staan, raken accu's leeg. Ook waren veel portieren vastgevroren. Om 8.30 uur waren er al 1200 meldingen voor de Wegenwacht. Op een gewone maandagochtend zijn dat er 150 tot 200. Vrij De kerstvakantie duurt voor bouwvakkers nog een paar daagjes langer: door de kou hebben ze vorstverlet. Als de gevoelstemperatuur onder de min zes graden komt, hoeft er niet te worden gewerkt in de bouw. Niet alleen is het koud, door sneeuw en gladheid kan het ook gevaarlijk zijn te werken in de vrieskou.,Binnenland,https://nos.nl/artikel/126756-ijs-nog-niet-betrouwbaar.html