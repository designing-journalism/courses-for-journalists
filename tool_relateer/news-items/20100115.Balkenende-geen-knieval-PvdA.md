2010-01-15 17:58:00,Balkenende: geen knieval PvdA,Premier Balkenende vindt niet dat hij een knieval heeft gemaakt voor de PvdA. Hij reageert hiermee op de commotie die is ontstaan over het Irakrapport van de commissie-Davids. Al snel na het uitkomen van het rapport, afgelopen dinsdag, nam Balkenende afstand van enkele belangrijke conclusies. De PvdA was woedend en eistte een nieuwe verklaring. Na langdurig overleg op woensdag kwam er een nieuwe kabinetsreactie. "Balkenende buigt", werd vervolgens gezegd. "Een knieval voor de PvdA." Ervaring Balkenende herkent zich niet in dit beeld. "Ik heb de krantenknoppen gezien, maar laat me niet snel uit het veld slaan", aldus de premier. "Ik heb ruim zeven jaar ervaring met kritiek. Ik ga door met mijn werk." Hij geeft wel toe dat het een zware week was voor het kabinet. "Het was een pittige week en niet altijd even leuk". Het kabinet gaat nu "stevig aan het werk" om een uitgebreide reactie op het rapport-Davids te maken. De verwachting is dat deze reactie begin februari klaar is. Verbaasd Balkenende zei tijdens zijn wekelijkse persconferentie wel dat hij verbaasd was over het optreden van PvdA-fractievoorzitter Hamer, die boos reageerde op de eerste reactie van de premier. "Ik heb de verklaring afgestemd met de vice-premiers, ook met Bos." ,Politiek,https://nos.nl/artikel/129403-balkenende-geen-knieval-pvda.html