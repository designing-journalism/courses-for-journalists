2010-01-14 10:37:00,President Mongolië doet doodstraf in de ban,De Mongoolse president Elbegdorj heeft alle doodstraffen voor onbepaalde tijd opgeschort. Mensenrechtenorganisaties verwelkomen de beslissing van de president. Zij zien het als een stap in de goede richting om de doodstraf wettelijk af te schaffen. Critici vrezen dat het wijzigen van de wet nog niet zo eenvoudig zal worden. Om de doodstraf definitief af te kunnen schaffen heeft de president de steun nodig van de oppositie, die een meerderheid heeft in het Mongoolse parlement. Het Mongoolse rechtsysteem dateert nog uit de Sovjettijd. Veel advocaten en rechters willen dat criminelen zo hard mogelijk gestraft worden. Gevangenisstraf Toch voelt de president wel wat voor afschaffing van de doodstraf. "De meeste landen in de wereld hebben de doodstraf al verbannen. We zouden dit ook moeten doen", aldus Elbegdorj. "Vanaf morgen worden er geen doodstraffen meer uitgevoerd. Ik stel voor dat ze een gevangenisstraf van dertig jaar krijgen." Amnesty International denkt niet dat de doodstraf zomaar wordt afgeschaft. "Er zijn veel meer mensen mee gemoeid dan alleen de president. De oppositiepartij beslist in feite over de wetgeving.", aldus een directeur van Amnesty. Kogel in achterhoofd Volgens de mensenrechtenorganisatie zijn in 2008 minstens vijf mensen in Mongolië terechtgesteld. Naar schatting zaten er nog negen mensen op death row. Executies worden in Mongolië voltrokken met een kogel in het achterhoofd. Die manier van straffen geldt alleen voor mensen boven de achttien en onder de zestig jaar oud. Wereldwijd kennen nog 58 landen de doodstraf.,Buitenland,https://nos.nl/artikel/129007-president-mongolie-doet-doodstraf-in-de-ban.html