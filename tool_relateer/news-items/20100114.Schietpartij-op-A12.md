2010-01-14 12:53:00,Schietpartij op A12,Op de A12 bij Den Haag heeft een automobilist dinsdagavond op een andere weggebruiker geschoten. Vermoedelijk vormde verkeersonenigheid de aanleiding. Het slachtoffer, een 33-jarige man uit Rotterdam, raakte niet gewond. Wel werd zijn auto beschadigd. Het incident had rond 21.45 uur plaats. De Rotterdammer reed op de baan richting Amsterdam, maar besloot op het laatste moment alsnog voor te sorteren richting Rotterdam. Een grote donkere auto die achter hem reed, begon te seinen, merkte de Rotterdammer. Ineens kwam de auto naast hem rijden en werd er op hem geschoten. De recherche van Bureau Ypenburg-Leidschenveen is een onderzoek gestart naar het schietincident en is op zoek naar getuigen.,Binnenland,https://nos.nl/artikel/129043-schietpartij-op-a12.html