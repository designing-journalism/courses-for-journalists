2010-01-08 16:45:00,Minder mensen op wintersport,Nederlanders hebben deze winter tot nu toe veel minder de sneeuw over de grens opgezocht dan vorig jaar het geval was. De boekingen naar sneeuwbestemmingen lagen tot half december twaalf procent lager dan vorig jaar. Dat blijkt uit cijfers van reisorganisatie ANVR en marktonderzoeker GfK. Het totale aantal vakanties in het winterseizoen, dat loopt van november tot april, lag tot half december 7 procent lager dan vorig jaar. Door het winterweer in eigen land zoeken wel meer mensen juist de zon op. Zo liggen de boekingen voor reizen naar Turkije bijvoorbeeld 29 procent hoger dan vorig jaar. "Ook Egypte en Portugal laten een groei zien", aldus de ANVR. Door de groei naar zonnige bestemmingen blijft het aantal mensen dat een vliegvakantie binnen Europa heeft geboekt gelijk aan vorig jaar. Verre bestemmingen Vliegreizen naar verre bestemmingen lopen wel vijftien procent achter. "Maar met een aantrekkende economie en de Vakantiebeurs in het vooruitzicht verwacht de reisbranche dat er langzamerhand een einde komt aan de consument die afwacht", aldus de ANVR. Van de wintersportlanden is Oostenrijk nog steeds de meest populaire bestemming, gevolgd door Frankrijk. Beide landen laten bij de ANVR aangesloten touroperators een min van 13 procent zien in de boekingen. Duitsland daarentegen staat op een plus van 14 procent. "Dat gaat wel om een veel kleiner aantal reizigers", aldus de ANVR. ,Binnenland,https://nos.nl/artikel/127760-minder-mensen-op-wintersport.html