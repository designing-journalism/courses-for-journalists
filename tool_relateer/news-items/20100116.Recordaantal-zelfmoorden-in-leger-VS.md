2010-01-16 16:34:00,Recordaantal zelfmoorden in leger VS,Een recordaantal Amerikaanse militairen heeft vorig jaar zelfmoord gepleegd. In totaal beroofden 160 militairen zich van het leven, in 2008 waren dat er 140. Dat blijkt uit berekeningen van het Amerikaanse minister van Defensie. Opvallend is dat steeds meer vrouwen zelfmoord pleegden, terwijl dat vroeger nauwelijks gebeurde. Het Pentagon denkt dat de stress van de oorlogen in Afghanistan en Irak bijdragen aan het hoge aantal suïcides. Militairen worden vaak meerdere keren uitgezonden naar oorlogsgebieden. De lange afwezigheid eist bovendien thuis zijn tol en veel relaties lopen stuk. Stigma Het niet alleen de stress van het slagveld die de zelfmoorden verklaart: eenderde van de actieve militairen die vorig jaar zelfmoord pleegde, was nog niet naar Irak of Afghanistan geweest. Het Pentagon doet er alles aan om depressie en psychische problemen bespreekbaar te maken voor de militairen. In het leger is er een stigma verbonden aan het onderwerp en militairen zijn bang dat praten over problemen hun carrière kan schaden. De militaire denktank Rand Corporation maakte vorig jaar bekend dat een vijfde van de militairen die terugkeren uit Irak en Afghanistan symptomen van depressie en posttraumatische stress vertonen. Veteranen Al eerder was bekend dat onder veteranen het aantal suïcides ook stijgt. In de VS plegen iedere dag gemiddeld achttien veteranen zelfmoord. Dat blijkt uit cijfers van het Amerikaanse ministerie van Veteranenzaken. In 2008 kwam het ministerie onder vuur toen uit emails van het hoofd van de afdeling Geestelijke Gezondheid duidelijk werd dat was geprobeerd de zelfmoordcijfers te verdoezelen.,Buitenland,https://nos.nl/artikel/129537-recordaantal-zelfmoorden-in-leger-vs.html