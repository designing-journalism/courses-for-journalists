2010-01-06 17:23:00,'Lijnen is zinloos voor jongeren',Lijnen heeft bij jongeren tussen 12 en 18 jaar weinig zin. Vier jaar later zijn ze niet beduidend slanker geworden en zijn ze nog steeds zwaarder dan leeftijdsgenoten die niet hebben geprobeerd af te vallen. Dat is de conclusie van voedingsdeskundige Henriëtte Snoek, die onderzoek deed naar eetgedrag binnen gezinnen. Ze volgde 428 gezinnen over een periode van vier jaar. Vreetbuien Het uitblijven van resultaat bij lijnende jongeren heeft volgens Snoek twee redenen. Zo gaan pogingen om af te vallen vaak gepaard met vreetbuien, waardoor de verloren kilo's snel weer terugkeren. Daar komt bij dat een lichaam van een lijner 'in de spaarstand' komt. De vetverbranding verloopt dan zo efficiënt mogelijk en daardoor is het voor zwaardere mensen extra moeilijk om kilo's te verliezen. Invloed van ouders Het gedrag van ouders blijkt vaak geen positieve bijdrage te leveren aan de afvalpoging van de jongere. Hoe kritischer ouders zijn, hoe ongelukkiger de jongere is over zijn of haar lichaam. Ouders met heel jonge kinderen hebben volgens het onderzoek een betere invloed. Wanneer hun moeder in de buurt is, zijn kleuters namelijk geneigd gezondere producten te verkiezen boven snoep.,Binnenland,https://nos.nl/artikel/127276-lijnen-is-zinloos-voor-jongeren.html