2010-01-15 08:56:00,Onverwachte twijfel over Neelie Kroes,Eurocommissaris Kroes moet begin volgende week op herhaling in het Europees Parlement (EP). De socialistische en christen-democratische fracties vonden haar optreden van gisteren te zwak. Gisteravond leek het er in eerste instantie op dat Kroes haar 'sollicitatiegesprek' in het parlement glansrijk had doorstaan. Ze geldt als een van de zwaargewichten die commissievoorzitter Barroso voor een nieuwe termijn heeft voorgedragen. Maar waarschijnlijk vonden de fractievoorzitters in het EP dat Kroes zich niet goed genoeg had voorbereid. Alle kandidaat-commissarissen moeten bij een hoorzitting verschijnen voordat ze worden benoemd. Digitale Agenda Kroes moet de nieuwe eurocommissaris voor Digitale Agenda worden. De twijfel over de liberaal Kroes lijkt een politieke achtergrond te hebben. Eerder deze week kwamen twee christen-democratische en een socialistische kandidaat in zwaar weer terecht in het parlement.,Binnenland,https://nos.nl/artikel/129201-onverwachte-twijfel-over-neelie-kroes.html