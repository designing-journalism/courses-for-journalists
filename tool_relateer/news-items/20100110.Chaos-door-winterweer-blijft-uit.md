2010-01-10 21:29:00,Chaos door winterweer blijft uit,Het barre winterweer van het afgelopen weekeinde heeft niet tot grote problemen geleid. Het weeralarm dat het KNMI zaterdagavond uitgaf is vanmiddag ingetrokken. De windsnelheid is gedaald tot onder windkracht 6, de ondergrens voor een waarschuwing voor sneeuwjacht. Het was rustig op de wegen dit weekend. De mensen die wel de weg op gingen, pasten hun rijstijl aan de weersomstandigheden aan. Daardoor gebeurden er niet veel ongelukken. In de ziekenhuizen was dan ook niet veel te doen. Er was extra personeel ingezet omdat er gerekend was op veel patieÌˆnten met botbreuken door gladheid. Maar door de harde wind en snijdende kou bleven veel mensen binnen en viel het met de botbreuken veroorzakende schaatskoorts ook wel mee. Chocolademelk De treinen bleven deze keer gewoon rijden, zij het met een aangepaste dienstregeling. Daardoor was de reistijd soms langer. De NS deelde dit weekend ruim een kwart miljoen gratis bekers koffie, thee en warme chocolademelk uit om het wachten te veraangenamen. Het spoorbedrijf verlengt het 'zoutkaartje', de actie waarmee reizigers buiten de spits goedkoper kunnen reizen. Van maandag tot en met woensdag krijgen ze weer 40 procent korting in de daluren. Alleen de bussen in het noorden van het land hadden veel last van de sneeuwjacht. Het busvervoer lag daardoor grotendeels stil. Strooibus Volgens Rijkswaterstaat valt het tekort aan strooizout mee. Er is nog genoeg voorraad om tot maandagavond te kunnen strooien. Een paar grote leveranciers hebben vrijdag al gezegd dat zij voorlopig geen problemen met de levering van het zout verwachten. Wel is er een ander probleem met zout. AkzoNobel heeft niet meer genoeg verpakkingen door de toegenomen vraag naar keukenzout. Het bedrijf heeft pas geleden een nieuwe getailleerde strooibus op de markt gebracht, maar moet nu het zout toch weer in de oude vertrouwde rechte strooibus op de markt brengen omdat er niet genoeg nieuwe verpakkingen zijn.,Binnenland,https://nos.nl/artikel/128266-chaos-door-winterweer-blijft-uit.html