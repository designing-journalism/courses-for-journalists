2010-01-15 13:08:00,OM weet niet waar Saban B. is,Het Openbaar Ministerie weet niet waar de voortvluchtige vrouwenhandelaar Saban B. is. Volgens de Telegraaf runt hij in de Turkse stad Antalya een discotheek, maar het OM kan dat niet bevestigen. Justitie houdt er rekening mee dat Saban B. in Turkije is, maar het kan ook zijn dat hij zich in een ander land bevindt, zegt een woordvoerder. Een delegatie van het OM is in november in Antalya geweest voor overleg met de Turkse politie en justitie. In die stad lagen de meeste aanknopingspunten. Bijzonder verlof B. ontsnapte in september in Nederland toen hij bijzonder verlof kreeg. Hij is tot acht jaar cel veroordeeld voor mensenhandel. Daarbij maakte hij meer dan honderd vrouwelijke slachtoffers en ging hij zeer bruut te werk. Direct na zijn ontsnapping werd al vermoed dat B. naar zijn vaderland Turkije zou zijn gevlucht. Dat land levert geen onderdanen uit, maar Turkije heeft gezegd de vrouwenhandelaar wel te vervolgen als de opsporingsdiensten hem vinden.,Binnenland,https://nos.nl/artikel/129206-om-weet-niet-waar-saban-b-is.html