2010-01-07 07:30:00,Smiespelen over Vincents borsten is niet aardig,Door verslaggever Joris van de Kerkhof Eigenlijk valt het wel een beetje tegen: nog geen acht kilo afgevallen in negen maanden tijd bij een enorm streng dieet. De moeder van Vincent had eigenlijk verwacht, of op z'n minst gehoopt, dat hij op een kilo of vijftien zou uitkomen. Aan tafel bij de familie Boterman in Zaltbommel. Vader, moeder, broer (19), broer (16) en Vincent (13). Eten en praten over eten. Vincent is de dikste van de familie. Net als 20.000 andere kinderen in Nederland heeft hij obesitas, overgewicht. Hij krijgt een behandeling in Hilversum. Sinds mei vorig jaar heeft hij geleerd dat hij minder moet eten, meer moet bewegen. Wrap Eigenlijk wordt niet alleen Vincent behandeld. Iedereen bij de familie Boterman heeft ermee te maken. We zitten niet voor niets alle zes achter een klein bordje met een wrap met daarop wat kip, een beetje tomaat, sla en paprika. In totaal mag iedereen drie wraps. Ik mag er vier als ik wil, maar ik ben solidair. Vincent heeft nog honger, maar hij krijgt niet meer van zijn moeder. Dat gebeurt niet omdat er een verslaggever bij zit, dat gebeurt altijd. De maaltijden zijn afgepast. De afgelopen dagen hebben we in het Radio 1 Journaal veel positieve verhalen gehoord over het proces waar Vincent mee bezig is. Hij valt af. Zijn buikomvang wordt minder, zijn taille en heupen zijn smaller. Hij gedraagt zich goed bij het behandelcentrum en heeft nauwelijks terugval. Geen vreetbuien en met de feestdagen is hij maar een beetje aangekomen. Zijn vader zegt dat het niet voor niets feestdagen zijn, dus dat je dan wel een beetje meer mag eten. Borsten Ik zit vanavond naast Vincent en als ik hem goed bekijk, zie ik dat hij wel minder dik is geworden. Zijn hoofd is minder groot en rood, maar hij heeft ook nog steeds flinke borsten. Dat lijkt me niet fijn voor een jongen. Ik vind het een moeilijk onderwerp om over te praten. Begin eerst maar over mezelf. Dat ik het zo vervelend vind, dat als ik wat dikker word, de borsten bijna als eerste groeien. Vincent vindt het ook geen leuk onderwerp, maar hij geeft toch antwoord, zoals hij de afgelopen maanden altijd op alle vragen antwoord heeft gegeven. De jongens bij het voetballen maken er de laatste tijd geen grappen meer over, dus dan zal het wel meevallen met de borsten. Zijn moeder zag de borsten van haar zoon tijdens het zwemmen in de kerstvakantie. Het viel haar ook mee, alhoewel het geen leuk gezicht was. Vincent zag in het zwembad mensen die elkaar aanstootten en een beetje smiespelden over hem. Zijn broers willen dat soort mensen nog wel eens aanspreken als ze iets lelijks over hun kleine broertje zeggen. Onverbiddelijk Iedereen heeft drie wraps gekregen. Vincent probeert er nog één extra uit te slepen, maar zijn moeder is onverbiddelijk. Ook ik mag mijn laatste wrap niet aan hem aanbieden. Ik vind het bijna zielig, zo weinig als er gegeten wordt bij de familie Boterman. Met een beetje honger ga ik naar huis. ,Binnenland,https://nos.nl/artikel/127365-smiespelen-over-vincents-borsten-is-niet-aardig.html