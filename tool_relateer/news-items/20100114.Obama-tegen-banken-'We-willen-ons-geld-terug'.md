2010-01-14 21:20:00,Obama tegen banken: 'We willen ons geld terug',Obama legt de grootste financiële instellingen in de VS een nieuwe belasting op. Hij wil zo een deel van het publieke geld terughalen dat is gebruikt om de financiële sector te redden tijdens de crisis. "We willen ons geld terug", zei Obama. Hij noemde de bonussen die de banken aan zichzelf hebben uitgekeerd "obsceen". Kritiek De kosten van die reddingsoperatie zijn al opgelopen tot ruim 80 miljard euro. De nieuwe belasting moet 62 miljard opleveren en zal gelden voor effectenmakelaars, banken en verzekeraars die 35 miljard euro aan bezittingen hebben. Obama loopt alvast vooruit op de kritiek die zijn voorstel zal oproepen. Hij zegt dat de bankdirecteuren, in plaats van het inroepen van hulp van lobbyisten en advocaten om de belasting tegen te gaan, beter kunnen overwegen hun verantwoordelijkheid te nemen. Uitgezonderd De auto-industrie die veel geld heeft gekregen van de overheid is uitgezonderd van de maatregel omdat het geen financiële instelling is die aan de basis heeft gestaan van de crisis. Ook hypotheekbanken Freddie Mac en Fannie Mae hoeven niet te betalen. Beide instituten staan sinds twee jaar onder controle van de overheid.,Buitenland,https://nos.nl/artikel/129080-obama-tegen-banken-we-willen-ons-geld-terug.html