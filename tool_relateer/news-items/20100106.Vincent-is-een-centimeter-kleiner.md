2010-01-06 08:57:00,Vincent is een centimeter kleiner,Door verslaggever Joris van de Kerkhof Vincent Boterman is 1 meter 60 lang en geen 1 meter 61, zoals hij de afgelopen dagen op radio 1 heeft verteld. Zijn gewicht klopt wel: 76,5 kilo. Hoe dan ook, hij is te zwaar voor zijn lengte en voor zijn leeftijd. Maar het is echt al stukken beter dan een jaar geleden. Zijn BMI is met drie punten omlaag gegaan, naar ongeveer 30. Zijn taille is vier centimeter afgenomen. Zijn buik is acht centimeter minder bol en zijn heupomvang is tien centimeter minder. Dan maakt die ene centimeter die hij met zijn lengte smokkelt natuurlijk niet uit. Eigendunk En het is ook wel te begrijpen dat een jongen van 13 groter wil zijn dan hij in werkelijkheid is. Vincent lacht als ik met hem het begin van de reportage van vanochtend opneem. Ik had voor hem een tekst uitgeschreven. "Vandaag maar eens aan de dokter vragen of hij net zo tevreden is als ik over mijn gewichtsverlies." Hij paste de tekst vol trots zelf aan met al die cijfers over het verlies van zijn omvang. Minder buik dus, maar ook minder borsten. Ik leg hem in de mond dat hij nu ook een stuk knapper is geworden. Hij beaamt het, maar nuanceert meteen: "Dat is te veel eigendunk, haal dat maar weg." Tevreden dokter Zonder het te vragen heeft de dokter al gezegd dat hij tevreden is over het gewichtsverlies van Vincent. Ook al is het niet het belangrijkste waar ze bij behandelcentrum Heideheuvel in Hilversum mee bezig zijn. Het gaat dokter Feith voornamelijk om een verandering in gewoontes. Bewuster omgaan met eten, gezonder eten, meer bewegen. "Maar het feit dat Vincent de afgelopen negen maanden een kilo of zeven is afgevallen, is natuurlijk mooi meegenomen." Vincent is één van de 20.000 kinderen in Nederland die obesitas hebben, zwaar overgewicht. Sinds begin vorig jaar gaat hij met zijn ouders naar Hilversum. De groep van zeven kinderen (na de zomervakantie zijn er twee gestopt) heeft veel geleerd, en hun ouders ook. Opgelucht De vader van Vincent is opgelucht. "We waren overal geweest, diëtisten, ziekenhuis. We hadden ons er bijna bij neergelegd dat het maar zo moest blijven. Hier in Hilversum hebben we veel geleerd en het heeft effect. Vincent valt af, en hij voelt zich beter, toch?" Vincent bevestigt de vraag van zijn vader. De behandeling duurt ongeveer twee jaar, maar de meeste bijeenkomsten zijn nu achter de rug. De kinderen moeten het vooral zelf gaan doen, met af en toe een terugkomdag. Ze krijgen daarom nu alvast een diploma. De dokter vertelt hoe trots hij is op de kinderen die aan het strijden zijn tegen hun overgewicht. Vooral voor Vincent heeft hij lovende woorden. "Vincent is enthousiast, altijd in voor een actief spelletje. Het gaat vast goedkomen en dat komt ook door de steun van zijn ouders." De dokter geeft in een persoonlijk gesprek aan dat er nog vele verleidingen te overwinnen zijn. "Maar medisch gezien zijn er bij Vincent geen problemen. Hij heeft geen suikerziekte of andere ziektes door zijn overgewicht.,Binnenland,https://nos.nl/artikel/127194-vincent-is-een-centimeter-kleiner.html