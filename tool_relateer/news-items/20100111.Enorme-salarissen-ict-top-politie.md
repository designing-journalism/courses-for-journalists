2010-01-11 22:47:00,Enorme salarissen ict-top politie,Verschillende topmensen van de ict-organisatie van de politie verdienen veel meer dan de Balkenendenorm. Dat blijkt uit vertrouwelijke stukken die in handen zijn van het tv-programma NOVA. De ict-organisatie is verantwoordelijk voor de computers van de politie, het wagenpark en de inkoop van uniformen, wapens en munitie. Er werken zo'n 2700 mensen. Consultants Een aantal topmensen is vorig jaar vertrokken, waarna onder meer een interim-manager is aangesteld, die in een jaar 376.000 euro verdient. De Balkenendenorm is ongeveer 180.000 euro. Een andere plaatsvervangend directeur ontvangt per jaar 250.000 euro en een auto van het bedrijf. Verder huurt de organisatie jaarlijks honderden consultants en computerdeskundigen in, die volgens NOVA elk jaar gemiddeld 200.000 euro declareren. Te hoog Verschillende korpsbeheerders hebben al laten weten dat ze de vergoedingen veel te hoog vinden. Ook de politiebonden willen dat er wat aan gedaan wordt.,Binnenland,https://nos.nl/artikel/128446-enorme-salarissen-ict-top-politie.html