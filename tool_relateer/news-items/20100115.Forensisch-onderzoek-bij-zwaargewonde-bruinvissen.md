2010-01-15 19:04:00,Forensisch onderzoek bij zwaargewonde bruinvissen,Door verslaggever Roel Pauw Het Nederlands Forensisch Instituut gaat onderzoek naar dode bruinvissen. Het afgelopen weekend zijn er op de Nederlandse stranden 5 kadavers van bruinvissen aangespoeld. Dat is op zich nog niet zo heel uitzonderlijk, ware het niet dat deze dieren allemaal enorme verwondingen hadden. Spoedberaad Het riep onmiddellijk herinneringen op aan vorig jaar, toen in de wintermaanden enkele tientallen gehavende bruinvissen op het strand terecht zijn gekomen. Tijd voor spoedberaad vandaag bij onderzoeksinstituut Imares in IJmuiden. Alle partijen die iets met bruinvissen te maken hebben (visserijsector, LNV, Ecomare, St. De Noordzee enz), probeerden samen een manier te vinden om die ene vraag beantwoord te krijgen: waar komen die verwondingen vandaan? Forensisch onderzoek Op het beraad is men tot het besluit gekomen dat het Nederlands Forensisch Instituut uitkomst moet bieden. Zodra er ergens op het strand een verminkte bruinvis wordt aangetroffen, rukt het mobiele team uit om ter plekke onderzoek te doen. Tentje over het lijk, net als bij een menselijk slachtoffer. Het NFI is het enige forensische instituut ter wereld dat verstand heeft van dierenpathologie. Verklaringen Tot nu toe zijn er allerlei verklaringen aangedragen, maar die zijn vooralsnog allemaal speculatief. Vorig jaar kregen vooral de beroepsvissers het zwaar te verduren. Bruinvissen zouden volgens in hun netten verstrikt raken en verdrinken. Vissers zouden ze eruit snijden en vervolgens verminken, want een kadaver dat intact is, blaast zichzelf op als een ballon en komt dan mogelijk op het strand terecht. Reden voor deze macabere actie: voorkomen dat er lastige vragen worden gesteld. Of in het slechtste geval beperkende maatregelen worden getroffen. Vissers Rems Cramer van de Kenniskring Staandwantvisserij is deze beschuldigingen meer dan zat, want tot nu toe ontbreekt ieder wetenschappelijk bewijs. Bruinvissen komen immers zelden mee als ongewenste bijvangst. Vorig jaar zijn er op 49 vistochtjes waarnemers meegeweest en dat heeft zeggen en schrijven e패e패n dode bruinvis (en e패e패n dode zeehond) opgeleverd. Scheepsschroeven? Een andere veelgehoorde verklaring is verwonding door scheepsschroeven. Dat zou door het NFI mogelijk kunnen worden aangetoond door de aanwezigheid van bronsdeeltjes in de wond. Een scheepsschroef is namelijk van brons. Een fileermes van een visser van roestvrij staal. Het wachten is nu op de eerstvolgende gestrande bruinvis met verwondingen. Want dan rukt het NFI uit en wordt het raadsel misschien opgelost. En kan er doelgerichter worden gewerkt aan de bescherming van de enige walvisachtige die je tijdens een dagje op het strand met enige regelmaat in levenden lijve voorbij kunt zien komen. ,Binnenland,https://nos.nl/artikel/129418-forensisch-onderzoek-bij-zwaargewonde-bruinvissen.html