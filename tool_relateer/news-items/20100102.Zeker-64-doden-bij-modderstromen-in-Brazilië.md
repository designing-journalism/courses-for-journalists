2010-01-02 21:04:00,Zeker 64 doden bij modderstromen in Brazilië,Zeker 64 mensen zijn omgekomen bij modderlawines en overstromingen in drie staten van Brazilië. De overstromingen en aardverschuivingen worden veroorzaakt door zware regenval. Op een Braziliaans vakantie-eiland in de buurt van Rio de Janeiro zijn al 35 lichamen onder de modder vandaan gehaald. Na dagenlange zware regenbuien begon de grond op een heuvel te schuiven en werden drie huizen en een hotel door de modder verzwolgen. In het hotel waren de gasten juist naar hun kamers teruggegaan na de nieuwjaarsviering. Of onder de doden buitenlanders zijn is niet bekend. Eco-tourismeIlha Grande, dat ooit nog in handen was van de Nederlanders, is populair bij buitenlandse toeristen vanwege vanwege de mooie natuur en het zonnige weer. Het is een bekende plek voor eco-toerisme. Het vakantieoord is alleen per boot bereikbaar, waardoor reddingswerkzaamheden moeizaam verlopen. Zo'n honderd reddingswerkers zijn ingezet. Het noodweer in de deelstaat Rio de Janeiro heeft de laatste dagen aan enkele tientallen mensen het leven gekost.,Buitenland,https://nos.nl/artikel/126368-zeker-64-doden-bij-modderstromen-in-brazilie.html