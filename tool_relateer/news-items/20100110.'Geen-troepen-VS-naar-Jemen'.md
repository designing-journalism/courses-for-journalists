2010-01-10 10:59:00,'Geen troepen VS naar Jemen',Jemen kan rekenen op Amerikaanse financiële steun in de strijd tegen al-Qaida, maar Amerika stuurt geen grondtroepen. Dat zegt de Amerikaanse generaal Petraeus. Petraeus was op bezoek in Jemen om over de terreurdreiging te praten. Jemen stelt Amerikaanse hulp op prijs, maar het land wil geen Amerikaanse militairen op zijn grondgebied, aldus Petraeus in een gesprek met CNN. Hij zegt blij te zijn met deze opstelling. "Het is altijd goed als een land zelf de problemen oplost, en wij willen daarbij helpen", zei Petraeus. Amerika helpt Jemen wel op een andere manier bij de strijd tegen het terrorisme. Eerder zei Petraeus dat de financiële steun aan Jemen wordt verhoogd van 70 miljoen dollar (50 miljoen euro) naar 150 miljoen dollar (105 miljoen euro). Jemen staat weer in de belangstelling door de mislukte aanslag op een Amerikaans vliegtuig boven Detroit. De Nigeriaan die de aanslag pleegde zegt te zijn opgeleid door strijders van al-Qaida in Jemen.,Buitenland,https://nos.nl/artikel/128095-geen-troepen-vs-naar-jemen.html