2010-01-17 03:14:00,Passagiers uren vast op vliegveld JFK,Op Kennedy-airport bij New York hebben duizenden passagiers urenlange vertraging opgelopen door een veiligheidsprobleem. Een passagier was na de landing door een personeelsdeur gegaan en bleek daarna spoorloos. Alle reizigers in de terminal moesten na de vermissing het gebouw verlaten en opnieuw door de veiligheidscontrole. Ook mensen die al aan boord van hun vliegtuig zaten, moesten opnieuw gecontroleerd worden. Uiteindelijk werd niets gevonden en werd het vliegveld na een drie uur zoeken weer vrijgegeven. Uitgaande vluchten liepen door de commotie uren vertraging op. Inkomende vluchten konden gewoon doorgang vinden. Haïti Op basis van videobeelden kon de politie achterhalen dat het om een 57-jarige vluchteling uit Haïti ging. Hij werd later gearresteerd in zijn huis in Brooklyn. De man had Haïti na de aardbeving van dinsdag over land ontvlucht naar de Dominicaanse Republiek. Van daaruit was hij naar de VS gevlogen. De politie vermoedt dat de man in verwarde toestand de verkeerde deur heeft genomen. Beveiligingsvideo's laten zien dat de man de terminal rechtstreeks heeft verlaten. Kus Het is de tweede keer in korte tijd dat een vliegveld bij New York wordt afgegrendeld. Begin januari leidde een soortgelijke situatie op de luchthaven Newark tot een chaos. Duizenden passagiers zaten toen een nacht vast. Een Chinese student was door de controle geglipt om zijn vriendin nog een laatste afscheidszoen te geven.,Buitenland,https://nos.nl/artikel/129658-passagiers-uren-vast-op-vliegveld-jfk.html