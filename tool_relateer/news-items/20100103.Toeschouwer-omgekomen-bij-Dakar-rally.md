2010-01-03 11:56:00,Toeschouwer omgekomen bij Dakar-rally,Tijdens de eerste etappe van de Dakar-rally is een dode gevallen. Een Duitse coureur vloog in Argentinië na 75 kilometer uit de bocht en reed in op het publiek. Drie toeschouwers raakten zwaargewond en werden met een helikopter naar het ziekenhuis gebracht. Eén van hen, een vrouw van 28, overleed in het ziekenhuis. De toestand van een man is nog zorgelijk, hij heeft verschillende botbreuken. Geen toeschouwersplaats De organisatie van de Dakar-rally benadrukt dat het ongeluk gebeurde op een plek waar toeschouwers niet mogen komen. Ook een ooggetuige bevestigt dit tegenover persbureau AP. "Het waren geen officiële toeschouwersplaatsen. Maar de politie hield de mensen ook niet tegen." De Duitse coureur Mirco Schultis en zijn bijrijder Ulrich Leardi zijn uit de race gestapt. Kritiek De afgelopen jaren was er veel kritiek op de rally die oorspronkelijk van startplaats Parijs naar de Senegalese hoofdstad Dakar voerde. In de geschiedenis van de race zijn veel slachtoffers gevallen. Ook stonden de economische belangen achter de wedstrijd in schril contrast met de armoede in de vele Afrikaanse landen waar de wedstrijd doorheen liep. Vanwege bedreigingen van al-Qaida aan het adres van de organisatie is in 2008 besloten om de race naar Latijns-Amerika te verplaatsen. Vanaf 2009 wordt de Dakar-rally volledig in Zuid-Amerika gereden. De start- en finishplaats is dit jaar Buenos Aires.,Buitenland,https://nos.nl/artikel/126553-toeschouwer-omgekomen-bij-dakar-rally.html