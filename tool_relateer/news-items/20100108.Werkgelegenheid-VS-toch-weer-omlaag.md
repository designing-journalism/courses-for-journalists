2010-01-08 21:27:00,Werkgelegenheid VS toch weer omlaag,De werkgelegenheid in de Verenigde Staten is vorige maand onverwacht gedaald. Zo'n 85.000 banen gingen verloren. Dat maakte het Amerikaanse ministerie van Arbeid bekend. Analisten hadden daar niet op gerekend. De internationale beurzen daalden even, maar later was er weer lichte winst. De werkloosheid in de VS wijzigde niet. Net als in november zat tien procent van de Amerikaanse beroepsbevolking zonder werk. Het percentage zou hoger zijn als ook de mensen werden meegeteld die de arbeidsmarkt hebben verlaten omdat ze het hebben opgegeven werk te kunnen vinden. Obama Als deze groep wordt meegeteld en ook de groep mensen die in deeltijd werkt terwijl ze voltijds hadden willen werken, dan is het percentage niet tien maar ruim zeventien procent. Volgens president Obama laten de cijfers zien dat de weg naar economisch herstel "nooit recht" is. Zonder werk Het deel van de beroepsbevolking dat werkt of werk zoekt kwam in december 2009 uit op 64,4%, het laagste percentage sinds 1985. Ruim vijftien miljoen Amerikanen zitten nu zonder werk, een stijging van bijna vier miljoen in een jaar. Sinds het begin van de recessie in december 2007 zijn er in de VS ruim zeven miljoen banen verloren gegaan. En het einde is nog niet in zicht. Vrijdag zei pakketvervoerder UPS dat het 1800 banen gaat schrappen en bij defensiefabrikant Lockheed Martin verdwijnen 1200 banen. Windenergie De Amerikaanse president Obama heeft aangekondigd dat hij meer overheidsgeld zal besteden aan het scheppen van tienduizenden nieuwe banen. Die moeten de ontwikkeling bevorderen van technieken om energie te winnen uit zon en wind. De nieuwe banen worden betaald uit het stimuleringspakket van ruim 550 miljard euro dat vorig jaar door het Amerikaanse Congres werd goedgekeurd. Positief nieuws was er ook. Zo hadden zakelijke dienstverleners 50.000 banen meer in de aanbieding en nam de werkgelegenheid in het onderwijs en de zorg met 35.000 banen toe.,Economie,https://nos.nl/artikel/127719-werkgelegenheid-vs-toch-weer-omlaag.html